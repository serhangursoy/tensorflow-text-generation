1919 yılı Mayısının Ondokuzuncu Günü Samsun’a Çıktım. Ülkenin Genel
Durumu ve Görünüşü Şöyleydi: Osmanlı Devleti’nin içinde bulunduğu grup,
1. Dünya Savaşı‘nda yenilmiş, Osmanlı Ordusu her tarafta zedelenmiş,
şartları ağır bir ateşkes anlaşması imzalanmış, Büyük Savaş’ın uzun
yılları boyunca millet yorgun ve fakir bir durumda. Milleti ve memleketi
1. Dünya Savaşı‘na sürükleyenler, kendi hayatlarını kurtarma kaygısına
düşerek memleketten kaçmışlar. Saltanat, Hilâfet makamında oturan
Vahdettin soysuzlaşmış, şahsını ve bir de tahtını koruyabileceğini hayal
ettiği alçakça tedbirler araştırmakta. Damat Ferit Paşa’nın
başkanlığı‘ndaki hükûmet âciz, haysiyetsiz ve korkak. Yalnız, Padişahın
iradesine boyun eğmekte ve onunla birlikte kendilerini koruyabilecekleri
herhangi bir duruma razı.
Ordunun elinden silâhları ve cephanesi alınmış ve alınmakta...
İtilâf Devletleri, Ateşkes Anlaşmasının hükümlerine uymayı gerekli
bulmuyorlar. Birer bahane ile İtilâf donanmaları ve askerleri
İstanbul’da, Adana ili Fransızlar; Urfa, Maraş, Gaziantep İngilizler
tarafından işgal edilmiş, Antalya ve Konya’da İtalyan askerî birlikleri,
Merzifon ve Samsun’da İngiliz askerleri bulunuyor. Her tarafta yabancı
subay ve memurlar ile özel ajanlar faaliyette. Nihayet, konuşmamıza
başlangıç olarak aldığımız tarihten dört gün önce, 15 Mayıs 1919’da,
İtilâf Devletleri’nin uygun bulması ile Yunan ordusu da İzmir’e
çıkartılıyor.
Bundan başka, memleketin her tarafında Hıristiyan azınlıklar gizli veya
açıktan açığa kendi özel emel ve maksatlarını gerçekleştirmeye, devleti
bir an önce çökertmeye çalışıyorlar.
Sonradan elde edilen güvenilir bilgi ve belgelerle iyice anlaşılmıştır
ki, İstanbul Rum Patrikhane’sinde kurulan Mavri Mira Hey’eti, illerde
çeteler kurmak ve idâre etmek, gösteri toplantıları ve propagandalar
yaptırmakla meşgul. Yunan Kızılhaç’ı ve Resmî Göçmenler Komisyonu, Mavri
Mira Hey’eti-‘nin çalışmalarını kolaylaştırmakla görevli. Mavri Mira
Hey’eti tarafından yönetilen Rum okullarının izci teşkilâtları, yirmi
yaşından yukarı gençleri de içine almak üzere her yerde kuruluşunu
tamamlıyor.
Ermeni Patriği Zaven Efendi de, Mavri Mira Hey’eti ile birlikte
çalışıyor. Ermeni hazırlığı da tıpkı Rum hazırlığı gibi ilerliyor.
Trabzon, Samsun ve bütün Karadeniz sahillerinde örgütlenmiş olan ve
İstanbul’daki merkeze bağlı bulunan Pontus Cemiyeti hiç bir engelle
karşılaşmadan kolaylıkla ve başarıyla çalışıyor.
Durumun dehşet ve korkunçluğu karşısında, her yerde, her bölgede bir
takım kimseler tarafından kurtuluş çâreleri düşünülmeye başlanmıştı. Bu
düşünce ile yapılan teşebbüsler birtakım kuruluşları doğurdu. Örnek
olarak, Edirne ve çevresinde Trakya-Paşaeli adıyla bir dernek vardı.
Doğuda, Erzurum’da ve Elâzığ‘da genel merkezi İstanbul’da olmak üzere
Vilâyât-ı Şarkiye Müdafaa-i Hukuk-ı Millîye Cemiyeti kurulmuştu.
Trabzon’da Muhafaza-i Hukuk adında bir dernek bulunduğu gibi,
İstanbul’da da Trabzon ve Havalisi Adem-i Merkeziyet Cemiyeti vardı. Bu
dernek merkezinin gönderdiği temsilcilerle, Of ilçesinde ve Rize
sancağında da şubeler açılmıştı.
İzmir’in işgal edileceği konusunda Mayısın on üçünden beri açıktan
belirtiler görmüş olan İzmir’deki bazı genç vatanseverler, ayın 14/15
inci gecesi kendi aralarında bu acıklı durumla ilgili görüşmeler
yapmışlar; bir oldu bittiye geldiğine şüphe kalmayan Yunan işgalinin
ilhakla sonuçlanmasına engel olma kararında birleşerek, Redd-i İlhak
ilkesini ortaya atmışlardır. Aynı gece, bu ilkenin yaygınlaştırılmasını
sağlamak üzere İzmir’de Yahudi Maşatlığı‘na toplanabilen halk tarafından
bir gösteri toplantısı yapılmışsa da, ertesi gün sabahleyin Yunan
askerlerinin rıhtımda görülmesiyle, bu faaliyetten beklendiği ölçüde
sonuç alınamamıştır.
Bu derneklerin kuruluş amaçları ve siyasi hedefleri hakkında kısaca
bilgi vermek uygun olur görüşündeyim.
Trakya-Paşaeli Cemiyeti’nin ileri gelenlerinden bazıları ile daha
İstanbul’da iken görüşmüştüm. Bunlar, Osmanlı Devleti’nin çökeceğini çok
kuvvetli bir ihtimal olarak görüyorlardı. Osmanlı vatanının parçalanma
tehlikesi karşısında, Trakya’yı, mümkün olursa, buna Batı Trakya’yı da
ekleyerek ve bir bütün olarak İslâm ve Türk topluluğu halinde kurtarmayı
düşünüyorlardı. Fakat, bu amacı gerçekleştirmek üzere o gün için
akıllarına gelen tek çare, İngiltere’nin, bu mümkün olmazsa Fransa’nın
yardımını sağlamaktı. Bu maksatla bazı yabancı devlet adamları ile temas
kurma ve görüşme imkânları da aramışlardı. Amaçlarının bir Trakya
Cumhuriyeti kurmak olduğu anlaşılıyordu.
Vilâyât-ı Şarkiye Müdafaa-i Hukuk-ı Millîye Cemiyeti’nin kuruluş amacı
da (tüzüklerinin 2. maddesi), Doğu illerinde oturan bütün halkın dinî ve
siyasî haklarının serbestçe kullanılmasını sağlayacak meşru yollara
başvurmak, bu illerdeki müslüman halkın tarihî ve millî haklarını
gerektiğinde medeniyet dünyası karşısında savunmak, Doğu illerinde
yapılan zulüm ve cinayetlerin sebepleri ile bunları işleyenler ve sebep
olanlar hakkında tarafsız soruşturma yapılarak suçluların hızlıca
cezalandırılmalarını istemek. Yerli halk ile azınlıklar arasındaki
anlaşmazlığın giderilmesine ve eskiden olduğu gibi iyi ilişkilerin
sağlamlaştırılmasına gayret etmek, savaş durumunun Doğu illerinde
yarattığı yıkım ve yoksulluğa, hükûmet şartlarında faaliyetlerde
bulunarak elden geldiğince çare aramaktan ibaretti.
İstanbul’daki yönetim merkezinden verilmiş olan bu direktife uygun
olarak, Erzurum şubesi, Doğu illerinde Türk’ün haklarını korumakla
birlikte, Ermeni göçü sırasında görülen kötü davranışlarla halkın hiç
bir ilgisi bulunmadığını, Ermeni mallarının Rus istilâsına kadar
korunduğunu, buna karşılık müslümanlara pek gaddarca davranıldığını;
hattâ verilen emre aykırı olarak, göçten alıkonan bazı Ermenilerin
koruyucularına karşı yaptıkları kötülükleri, güvenilir belgelerle
medeniyet dünyasına duyurmaya ve Doğu illerine dikilmiş olan hırs yüklü
bakışları hükümsüz bırakacak çalışmalar yapmaya karar veriyor (Erzurum
şubesinin basılı bildirisi).
Vilâyât-ı Şarkiye Müdafaa-i Hukuk-ı Millîye Cemiyeti’nin Erzurum
şubesini ilk olarak kuran kimseler, Doğu illerinde yapılan propagandalar
ile bunların hedeflerini, Türklük, Kürtlük, Ermenilik meselerini bilim,
teknik ve tarih açılarından inceleyip araştırdıktan sonra, ilerideki
çalışmalarını şu üç noktada topluyorlar (Erzurum şubesinin basılı
raporu):
1. Kesinlikle göç etmemek,
2. Derhal ilmî, iktisadî ve dinî bakımlardan
teşkilâtlanmak,
3. Saldırıya uğrayacak Doğu illerinin her köşesini savunmada
birleşmek,
Vilâyât-ı Şarkiye Müdafaa-i Hukuk-ı Millîye Cemiyeti’nin İstanbul’daki
yönetim merkezinin, medenî ve ilmî yollara başvurarak amaca
ulaşabileceği konusunda fazla iyimser olduğu anlaşılıyor. Gerçekten de
bu yolda çalışmalar yapmaktan geri durmuyor. Doğu illerindeki müslüman
unsurların haklarını savunmak üzere Le Pays adında Fransızca bir gazete
yayınlıyor. Hâdisât Gazetesinin çıkarma hakkını alıyor. Bir yandan da
İstanbul’daki İtilâf Devletleri temsilcilerine ve İtilâf Devletleri
Başbakanlarına hatırlatma yazıları veriyor. Avrupa’ya bir hey’et
gönderme teşebbüsünde bulunuyor.
Bu açıklamalardan kolaylıkla anlaşılacağını sanırım ki, Vilâyât-ı
Şarkiye Müdafaa-i Hukuk-ı Millîye Cemiyeti’nin kuruluşuna yol açan asıl
sebep ve düşünce, Doğu illerinin Ermenistan’a verilmesi ihtimali oluyor.
Bu ihtimalin gerçekleşmesinin de Doğu, illeri nüfusunda Ermenilerin
çoğunlukta gösterilmesine ve tarihî haklar bakımından onlara öncelik
tanınmasına çalışanların, ilmî ve tarihî belgelerle dünya kamuoyunu
aldatmayı başarmalarına ve bir de müslüman halkın Ermenileri topluca
öldüren barbarlar olduğu iftirasının bir gerçekmiş gibi kabulüne bağlı
olduğu düşüncesi ağır basıyor. İşte bundan dolayıdır ki, dernek, aynı
gerekçeye dayanarak ve aynı yollardan yürüyerek, tarihî ve millî hakları
savunmaya çalışıyor.
Karadeniz sahilindeki bölgelerde de bir Rum Pontus hükûmeti kurulacağı
korkusu vardı. Müslüman halkı Rumların boyunduruğu altında bırakmayıp
onların yaşama ve var olma haklarını koruma gayesiyle, bazı kimseler
Trabzon’da da ayrıca bir dernek kurmuşlardı (Muhafaza-i Hukuk).
Merkezi İstanbul’da olan Trabzon ve Havalisi Adem-i Merkeziyet
Cemiyeti’nin amacı ve siyasî hedefi adından anlaşılmaktadır. Her halde
merkezden ayrılmak gayesini güdüyor.
Memleket İçinde ve İstanbul’da
Kurulma yolundaki bu dernekler dışında, memleket içinde daha başka
birtakım dernek ve kuruluşlar da ortaya çıkmıştır. Bunlar arasında
Diyarbakır, Bitlis, Elâzığ illerinde, İstanbul’dan idare edilen Kürt
Tealî Cemiyeti vardı. Bu derneğin amacı yabancı devletlerin koruması
altında bir Kürt devleti kurmaktı.
Konya ve dolaylarında İstanbul’dan yönetilen Tealî-i İslam Cemiyeti’nin
kurulmasına çalışılıyordu. Memleketin her tarafında İtilâf ve Hürriyet,
Sulh ve Selâmet Cemiyetleri de vardı.
İngiliz Muhipleri Cemiyeti
İstanbul’da çeşitli amaçlarla gizli ve açık olmak üzere kurulmuş, parti
veya dernek adı altında birtakım kuruluşlar da vardı.
İstanbul’da önemli sayılabilecek kuruluşlardan biri İngiliz Muhipleri
Cemiyeti idi. Bu isimden, İngilizlere dost olanların kurduğu bir dernek
anlaşılmasın. Bence, bu derneği kuranlar kendi şahıslarını ve kendi
çıkarlarını gözetenler ile, kendi çıkarlarının korunma çaresini Lloyd
George hükûmeti aracılığı ile İngiliz korumasını sağlamakta
arayanlardır. Bu zavallıların, İngiliz Devleti’nin Osmanlı Devleti’ni
bir bütün olarak korumak ve himaye etmek isteğinde olup olamayacağını
bir defa olsun dikkate alıp almadıkları, üzerinde düşünülmeye değer.
Bu derneğe girenlerin başında, Osmanlı Padişahı ve Halife-i Rûy-i Zemîn
ünvanını taşıyan Vahdeddin, Damat Ferit Paşa, Dahiliye Nâzırı olan Ali
Kemal, Âdil ve Mehmet Ali Beyler ile Sait Molla bulunuyordu. Dernekte
Rahip Frew (Fru) gibi İngiliz milletinden bazı macera heveslileri de
vardı. Yapılan işlemlerden ve gösterilen faaliyetlerden anlaşıldığına
göre, derneğin başkanı Rahip Frew idi.
Bu derneğin iki yönü ve iki ayrı niteliği vardı. Biri, açık yönü ve
usulüne uygun teşebbüslerle İngiliz himâyesini sağlama amacına yönelmiş
olan niteliği idi. Öteki de, gizli yönüydü. Asıl faaliyet bu gizli
yöndeydi. Memleket içinde örgütlenerek isyan ve ihtilâl çıkarmak, millî
şuuru felce uğratmak, yabancı müdahalesini kolaylaştırmak gibi haince
faaliyetler, derneğin bu gizli kolu tarafından idare edilmekte idi. Sait
Molla’nın derneğin açıktan yaptığı çalışmalarında olduğu gibi gizli
çalışmalarında da ondan daha çok rol oynadığı görülecektir. Bu dernek
hakkında söylediklerim, sırası geldikçe yapacağım açıklamalar ve
gereğinde göstereceğim belgelerle daha kolay anlaşılacaktır.
İstanbul’da erkekli kadınlı ileri gelen bir kısım kimseler de gerçek
kurtuluşun Amerikan mandasını sağlamakta olduğu görüşünde idiler.
Bu görüşte olanlar, düşüncelerinde çok direndiler. En doğru yolun kendi
görüşlerinin benimsenmesinde olduğunu ispata çok çalıştılar. Sırası
gelince, bu konuda da bazı açıklamalar yapacağım.
Ordumuzun Durumu
Genel durumu ortaya koyabilmek için ordu birliklerinin nerelerde ve ne
durumda olduklarını da açıklamak isterim. Anadolu’da başlıca iki ordu
müfettişliği kurulmuştu. Ateşkes Anlaşması ilân edilir edilmez,
birliklerin savaşçı erleri terhis edilmiş, silâh ve cephanesi elinden
alınmış, savaş gücünden yoksun birtakım kadrolar haline getirilmiştir.
Merkezi Konya’da bulunan İkinci Ordu Müfettişliği’ne bağlı birliklerin
durumu şöyle idi:
Bir tümeni (41.Tümen) Konya’da, bir tümeni de (23. Tümen)
Afyonkarahisarı‘nda bulunan 12. Kolordu, karargâhıyla Konya’da
bulunuyordu. İzmir’de esir olan 17. Kolordu’nun, Denizli’de bulunan 57.
Tümeni de bu kolorduya bağlanmıştı.
Bir tümeni (24. Tümen) Ankara’da, bir tümeni de (11. Tümen) Niğde’de
bulunan 20. Kolordu, karargâhıyla Ankara’da idi. İzmit’te bulunan 1.
Tümen, İstanbul’daki 25. kolordu’ya bağlanmıştı. İstanbul’da da 10.
Kafkas Tümeni vardı.
Balıkesir ve Bursa bölgesinde bulunan 61. ve 56. Tümenler, karargâhı
Bandırma’da bulunan İstanbul’a bağlı 14. Kolordu’yu oluşturuyordu. Bu
kolordunun komutanı, Meclis’in açılışına kadar, merhum Yusuf İzzet Paşa
idi.
3. Ordu Müfettişliği ki, müfettişi ben idim; karargâhımla Samsun’a
çıkmış bulunuyordum. Doğrudan doğruya emrim altında olmak üzere iki
kolordu vardı. Bunlarda biri, merkezi Sivas’ta bulunan 3. Kolordu’dur.
Komutanı yanıma getirdiğim Albay Refet Bey’dir. Bu kolorduya bağlı bir
tümenin (5. Kafkas Tümeni) merkezi Amasya’da, ötekinin merkezi de
Samsun’daydı. Diğeri, merkezi Erzurum’da bulunan 15. Kolordu idi.
Komutanı Kâzım Karabekir Paşa’ydı. Bu kolordunun tümenlerinden birinin
(9. Tümen) merkezi Erzurum’da, komutanı Rüştü Bey; ötekinin (3. Tümen)
merkezi Trabzon’da idi. Komutanı Yarbay Hâlit Bey’di. Hâlit Bey,
İstanbul’a çağrılmış olduğundan komutadan çekilerek Bayburt’ta
gizlenmiş, tümen vekâletle idare ediliyor. Kolordu’nun öteki iki
tümeninden 12. Tümen, Hasankale’nin doğusunda sınırda, 11. Tümen
Bayezıt’ta bulunuyordu.
Diyarbakır bölgesinde bulunan 2 tümenli 13. Kolordu bağımsızdı.
İstanbul’a bağlı bulunuyordu. Bir tümeni (2’nci Tümen) Siirt’te, öteki
tümeni (5. Tümen) Mardin’de idi.
Benim, bu iki kolorduya doğrudan doğruya emir ve komuta vermekten daha
ileri bir yetkim vardı ki, müfettişlik bölgesine yakın olan askerî
birliklere de ilan yapabilecektim. Aynı şekilde bölgemde bulunan ve
bölgeme komşu olan illere de ilanda bulunabilecektim.
Bu yetkiye göre, Ankara’da bulunan 20’nci kolordu ve bunun bağlı
bulunduğu müfettişlik ile, Diyarbakır’daki kolordu ile ve hemen hemen
Anadolu’nun bütün sivil yönetim âmirleriyle ilişkiler kurabilecek ve
yazışmalar yapabilecektim.
Bu geniş yetkinin, beni İstanbul’dan sürmek ve uzaklaştırmak maksadıyla
Anadolu’ya gönderenler tarafından, bana nasıl verilmiş olduğu garibinize
gidebilir. Hemen ifade etmeliyim ki, onlar bu yetkiyi bana bilerek ve
anlayarak vermediler. Ne pahasına olursa olsun, benim İstanbul’dan
uzaklaşmamı isteyenlerin buldukları gerekçe; "Samsun ve dolaylarındaki
olayları yerinde görüp tedbir almak üzere Samsun’a kadar gitmek" idi.
Ben, bu görevin yerine getirilmesinin, bir makam ve yetki sahibi olmaya
bağlı bulunduğunu ileri sürdüm. Bunda hiçbir sakınca görmediler. O
tarihte Genelkurmay’da bulunan ve benim maksadımı bir dereceye kadar
sezmiş olan kimselerle görüştüm. Bu duruma en uygun Müfettişlik görevini
buldular; yetki konusu ile ilgili emride bizzat kendim yazdırdım. Hattâ
Harbiye Nâzırı olan Şakir Paşa, bu talimatı okuduktan sonra, imzalamaya
çekinmiş; anlaşılır anlaşılmaz bir biçimde mührünü basmıştır.
Bu açıklamalardan sonra, genel durumu daha dar bir çerçeve içine alarak,
kısaca ve hep birlikte gözden geçirelim:
Düşman devletler, Osmanlı devlet ve memleketine karşı maddî ve manevî
saldırıya geçmişler, Onu yok etmeye ve paylaşmaya karar vermişler.
Padişah ve Halife olan zat, hayat ve rahatını kurtarabilecek çareden
başka bir şey düşünmüyor. Hükûmeti de aynı durumda. Farkında olmadığı
halde, başsız kalmış olan millet, karanlıklar ve belirsizlikler içinde
olup bitecekleri beklemekte, felâketin dehşet ve ağırlığını kavramaya
başlayanlar, bulundukları çevreye ve alabildikleri etkilere göre
kendilerince kurtuluş çaresi saydıkları tedbirlere başvurmakta... Ordu,
ismi var cismi yok bir durumda. Komutanlar ve subaylar, 1. Dünya
Savaşı‘nın bunca çile ve güçlükleriyle yorgun ve vatanın parçalanmakta
olduğunu görmekle yürekleri kan ağlıyor; gözleri önünde derinleşen
karanlık ve felâket uçurumu kenarında beyinleri bir çare, kurtuluş
çaresi aramakla meşgul...
Burada pek önemli olan bir noktayı da belirtmeli ve açıklamalıyım.
Millet ve ordu, Padişah ve Halife’nin hâinliğinden haberdar olmadığı
gibi, o makama ve o makamda bulunana karşı asırların kökleştirdiği din
ve gelenek bağları dolayısıyla da içten gelerek boyun eğmekte ve bağlı.
Millet ve ordu bir yandan kurtuluş çaresi düşünürken bir yandan da
yüzyıllardır süregelen bu alışkanlık dolayısıyla, kendinden önce, yüce
hilâfet ve saltanat makamının kurtarılmasını ve dokunulmazlığını
düşünüyor. Halifesiz ve padişahsız kurtuluşun anlamını kavrama
yeteneğinde de değil... Bu inanca aykırı bir düşünce ve görüş ileri
süreceklerin vay haline! Derhal dinsiz, vatansız, hain ve istenmeyen
kişi olur...
Diğer önemli bir noktayı da belirtmek gerekir. Kurtuluş çaresi ararken
İngiltere, Fransa, İtalya gibi büyük devletleri gücendirmemek temel ilke
olarak kabul edilmekte idi. Bu devletlerden yalnız biri ile bile başa
çıkılamıyacağı kuruntusu hemen bütün kafalarda yer etmişti. Osmanlı
Devleti’nin yanında, koskoca Almanya, Avusturya - Macaristan varken,
hepsini birden yenip yerlere seren İtilâf kuvvetleri karşısında, yeniden
onlarla çatışmaya varabilecek durumlara girmekten daha büyük
mantıksızlık ve akılsızlık olamazdı.
Bu zihniyette olan yalnız halk değildi; özellikle seçkin ve aydın denen
insanlar böyle düşünüyordu.
O halde, kurtuluş çaresi ararken iki şey söz konusu olacaktı. Önce,
İtilâf Devletleri’ne karşı düşmanca tavır alınmayacak; sonra, Padişah ve
Halife’ye canla başla bağlı ve sadık kalmak temel şart olacaktı.
Şimdi Efendiler, uygun görürseniz size bir soru sorayım: Bu durum ve
şartlar karşısında kurtuluş için nasıl bir karar akla gelebilirdi?
Açıkladığım konulara ve yaptığım gözlemlere göre üç türlü karar ortaya
atılmıştır.
Birincisi,
İngiliz Mandasını istemek,
İkincisi,
Amerikan Mandasını istemek,
Bu iki türlü karar sahipleri, Osmanlı Devleti’nin bir bütün halinde
korunmasını düşünenlerdir. Osmanlı topraklarının çeşitli devletler
arasında bölüşülmesi yerine, İmparatorluğu tek bir devletin koruyuculuğu
altında bulundurmayı tercih edenlerdir.
Üçüncü
karar, bölgesel kurtuluş çarelerine başvurmaktır. Söz
gelişi, bazı bölgeler kendilerinin Osmanlı Devleti’nden koparılacağı
görüşüne karşı ondan ayrılmama tedbirlerine başvuruyordu. Bazı bölgeler
de, Osmanlı Devleti’nin ortadan kaldırılacağını ve Osmanlı ülkesinin
bölüşüleceğini oldu bitti kabul ederek, kendi başlarını kurtarmaya
çalışıyordu.
Bu üç türlü kararın gerekçesi, yaptığım açıklamalarda yer almıştır.
Benim Kararım
Efendiler, ben bu kararların hiçbirinde uygunluk görmedim. Çünkü, bu
kararların dayandığı bütün deliller ve mantıklaır çürüktü, temelsizdi.
Gerçekte, içinde bulunduğumuz o tarihte, Osmanlı Devleti’nin temelleri
çökmüş, ömrü tamamlanmıştı. Osmanlı memleketleri tamamen parçalanmıştı.
Ortada bir avuç Türk’ün barındığı bir ata yurdu kalmıştı. Son mesele
bunun da bölüşümünü sağlamaya çalışmaktan ibaretti. Osmanlı Devleti,
onun bağımsızlığı, padişah, halife, hükûmet, bunların hepsi anlamı
kalmamış bir takım boş sözlerden ibaretti.
Neyin ve kimin dokunulmazlığı için kimden ne gibi bir yardım sağlanmak
isteniyordu.
O halde ciddî ve gerçek karar ne olabilirdi?
Efendiler, bu durum karşısında bir tek karar vardı. O da millî
egemenliğe dayanan, kayıtsız şartsız, bağımsız yeni bir Türk devleti
kurmak!
İşte, daha İstanbul’dan çıkmadan önce düşündüğümüz ve Samsun’da Anadolu
topraklarına ayak basar basmaz uygulanmasına başladığımız karar, bu
karar olmuştur.
Ya Bağımsızlık Ya Ölüm
Bu kararın dayandığı en güçlü düşünce ve mantık şuydu:
"Temel ilke, Türk milletinin haysiyetli ve şerefli bir millet olarak
yaşamasıdır. Bu ilke, ancak tam istiklâle sahip olmakla
gerçekleştirilebilir. Ne kadar zengin ve bolluk içinde olursa olsun,
bağımsızlıktan yoksun bir millet, medenî insanlık dünyası karşısında
uşak olmak konumundan yüksek bir davranışa lâyık görülemez.
Yabancı bir devletin koruyup kollayıcılığını kabul etmek, insanlık
vasıflarından yoksunluğu, güçsüzlük ve miskinliği itiraftan başka bir
şey değildir. Gerçekten de, bu seviyesizliğe düşmemiş olanların,
isteyerek başlarına bir yabancı efendi getirmelerine asla ihtimal
verilemez.
Halbuki, Türk’ün haysiyeti, gururu ve kabiliyeti çok yüksek ve
büyüktür. Böyle bir millet esir yaşamaktansa yok olsun daha
iyidir!...
O halde, ya istiklâl ya ölüm!"
İşte, gerçek kurtuluş isteyenlerin parolası bu olacaktır. Bir an için,
bu kararın uygulanmasında başarısızlığa uğranacağını farz edelim. Ne
olacaktı? Esirlik!
Peki efendim, öteki kararlara boyun eğme durumunda sonuç bunun aynı
değil miydi?
Şu farkla ki, geleceği için ölümü göze alan bir millet, insanlık
haysiyet ve şerefinin gereği olan bütün fedâkarlığı yapmakla ümit bulur
ve hiç şüphesiz, esirlik zincirini kendi eliyle boynuna geçiren miskin,
haysiyetsiz bir millete kıyasla dost ve düşman gözündeki yeri bambaşka
olur.
Sonra, Osmanlı hânedan ve saltanatının devam ettirilmesine çalışmak,
elbette Türk milletine karşı en büyük kötülüğü işlemekti. Çünkü, millet
her türlü fedakârlığı göze alarak bağımsızlığını kazanmış olsa da,
saltanat sürüp gittiği takdirde, bu istiklâle kazanılmış gözüyle
bakılamazdı. Artık, vatan ve milletle hiçbir vicdan ve fikir bağlantısı
kalmamış bir sürü delinin, devlet ve milletin bağımsızlık ve
haysiyetinin koruyucusu konumunda bulundurulmasına nasıl göz
yumulabilirdi.
Halifeliğin durumuna gelince, ilim ve tekniğin nurlara boğduğu gerçek
medeniyet dünyasında, gülünç sayılmaktan başka bir yanı kalmış mıydı?
Görülüyor ki, verdiğimiz kararın uygulanmasını sağlayabilmek için
milletin henüz alışkın olmadığı bazı konulara dokunmak gerekiyordu.
Ortaya atılmasında, kamuoyu bakımından büyük sakıncalar doğuracağı
sanılan konuların dile getirilmesinde kaçınılmaz bir zorunluluk vardı.
Osmanlı Hükûmeti’ne, Osmanlı Padişahına ve Müslümanların halifesine baş
kaldırmak, bütün milleti ve orduyu ayaklandırmak gerekiyordu.
Uygulamayı Safhalara Ayırmak ve Basamak Basamak
Türk ata yurduna ve Türk’ün bağımsızlığına saldıranlar kimler olursa
olsun, onlara bütün milletçe silâhla karşı koymak ve onlarla çarpışmak
gerekiyordu. Bu önemli kararın bütün gerek ve zorunluluklarını daha ilk
gününde açığa vurup ifade etmek, elbette uygun olamazdı. Uygulamayı
birtakım safhalara ayırmak, olaylardan ve olayların akışından
yararlanarak ve basamak basamak ilerleyerek hedefe ulaşmaya çalışmak
gerekiyordu. Nitekim öyle olmuştur. Eğer, dokuz yıllık faaliyetimiz ve
yaptıklarımız bir mantık zinciri ile gözden geçirilirse, ilk günden
bugüne kadar takip ettiğimiz genel doğrultunun, ilk kararın çizdiği
yoldan ve yöneldiği hedeften asla sapmamış olduğu kendiliğinden
anlaşılır.
Burada, zihinlerde yer etmiş olma ihtimali bulunan bazı kararsızlık
düğümlerinin çözülmesini kolaylaştırmak için, bir gerçeği hep birlikte
gözden geçirmeliyiz . Yapılan Millî Mücadele, dıştan gelen saldırıya
karşı vatanın kurtuluşunu tek hedef olarak kabul ettiğine göre, bu Millî
Mücadele’nin, başarıya yaklaştıkça, safha safha bugünkü döneme kadar
millî egemenlik rejiminin bütün ilke ve gereklerini yerine getirmesi
doğal ve kaçınılmaz bir tarihî akış idi. Bu kaçınılmaz tarihî akışı,
gelenekten gelen alışkanlığı ile hemen sezmiş olan hükümdar ailesi, ilk
andan başlayarak Millî Mücadele’nin amansız düşmanı kesildi. Bu
kaçınılmaz tarihî akışı daha başlangıçta ben de görmüş ve sezmiştim.
Ancak, sonuna kadar devam etmiş olan bu sezgimizi başlangıçta bütün
yönleri ile açığa vurup ifade etmedik. Gelecekteki ihtimaller üzerinde
fazla konuşmak, giriştiğimiz gerçek ve maddî mücadeleye hayalî bir
macera niteliği verebilirdi. Dış tehlikenin yakın etkilerini derinden
duyanlar arasında, geleneklerine, düşünce yeteneklerine ve ruh
yapılarına aykırı olan muhtemel değişmelerden ürkeceklerin direnme
güçlerini ilk anda harekete geçirebilirdi. Başarı için pratik ve
güvenilir yol, her safhayı zamanı geldikçe uygulamaktı. Milletin
gelişmesini ve yükselmesini sağlayacak tek yol buydu. Ben de bu yolda
yürüdüm. Ancak, bu pratik ve güvenilir başarı yolu, yakın çalışma
arkadaşlarım olarak tanınmış kimselerden bazıları ile aramızda zaman
zaman görüşler, davranışlar veya yapılan çalışmalardaki uygulamalar
bakımından temel veya ikinci derecede bir takım anlaşmazlıkların,
kırgınlıkların ve hattâ ayrılmaların da sebebi ve açıklayıcısı olmuştur.
Millî Mücadele’ye beraber başlayan arkadaşladan bazıları, millî hayatın
bugünkü Cumhuriyete ve Cumhuriyet kanunlarına kadar uzanan
gelişmelerinde, kendi fikir ve ruh yeteneklerinin kavrayış sınırı
bittikçe bana karşı direnişe ve muhalefete geçmişlerdir. Bu noktalara,
aydınlanmanız ve kamuoyunun aydınlanmasına yardımcı olmak için, sırası
geldikçe birer birer işaret etmeye çalışacağım.
Millî Sır
Bu son sözlerimi özetlemek gerekirse, diyebilirim ki, ben milletin
vicdanında ve geleceğinde hissettiğim büyük gelişme yeteneğini, bir
millî sır gibi vicdanımda taşıyarak, yavaş yavaş bütün bir topluma
uygulatmak zorunluluğunda idim.
Ordu ile Temas
Şimdi Efendiler; ilk iş olmak üzere, bütün ordu ile temasa geçmek
gerekiyordu. Erzurum’daki 15. Kolordu komutanı‘na 21 Mayıs 1919’da
yazdığım bir şifreli telgrafta:
"Genel durumumuzun almakta olduğu tehlikeli şekilden pek üzüldüğümü ve
acı duyduğumu, millet ve memlekete borçlu olduğumuz bu son vicdan
görevini yakından, ortak bir çalışma ile yerine getirmemin mümkün
olacağı inancı ile bu son memuriyeti kabul ettiğimi; bir an önce
Erzurum’a gitmek isteğinde bulunduğumu, ancak, Samsun ve dolaylarındaki
güvenlik yetersizliği ve kötü bir sona uğrama tehlikesi ile karşı
karşıya geldiğimden, buralarda birkaç gün daha kalmak zarureti doğduğunu
bildirdikten sonra, beni şimdiden aydınlatmaya yarayacak konular varsa
bildirilmesini" rica ettim.
Gerçekten de, Samsun ve dolaylarında Rum çetelerinin Müslüman halka
saldırması ve zaten yetkisiz bırakılmış olan bölge yöneticilerinin,
yabancıların da işe karışmaları yüzünden hiçbir tedbir alamaması durumu
güçleştirmişti.
Tanıdığımız ve kendisinden önemli hizmet beklediğimiz bir zatın Samsun’a
mutasarrıf olarak tayinini sağlamak için teşebbüste bulunmakla birlikte,
3. Kolordu Komutanı‘nı geçici olarak Canik mutasarrıflığına atadım.
Bölgede elden gelen bütün tedbirlerin alınmasına, özellikle halkın
gerçek durum üzerinde aydınlatılmasına ve orada bulunan yabancı birlik
ve subaylardan çekinmeye ve korkmaya gerek olmadığının anlatılmasına
önem verildi ve hemen o bölgede millî teşkilât kurulmasına girişildi.
23 Mayıs 1919’da Ankara’da bulunan 20. Kolordu Komutanı‘na: "Samsun’a
geldiğimi, kendisi ile daha sıkı ilişki kurmak istediğimi ve İzmir
dolaylarına dair daha kolaylıkla alabileceği bilgilerden haberdar olmak
istediğimi" bildirdim.
Bu kolordunun durumu ile daha İstanbul’da iken ilgilenmiştim. Güneyden
Ankara bölgesine trenle taşınması söz konusu idi. Bu taşınmanın
engellenmekte olduğunu anlamış bulunduğumdan, İstanbul’dan hareket
etmeden önce Genelkurmay Başkanı olan Cevat Paşa’dan, kolordunun trenle
taşınması gecikirse, karadan yürüyerek Ankara’ya gönderilmesini rica
etmiştim. Bundan dolayı sözünü ettiğim şifreli telgrafımda; ‘20. Kolordu
birliklerinin bütün mevcudu ile Ankara’ya gelmeyi başarıp
başaramayacağını" sordum. Canik sancağı hakkında bilgi verdikten sonra;
"Bir iki güne kadar Samsun’dan emrimdekilerle bir süre için Havza’ya
gideceğimi ve mutlaka Samsun’dan hareketimden önce beni aydınlatacak
bilgileri beklediğimi" yazdım.
20’nci Kolordu Komutanından, üç gün sonra 26 Mayıs 1919’da aldığım
cevapta "İzmir’den düzenli bilgi alamadıklarını, Manisa’nın da işgal
edildiğini telgraf memurlarının haber verdiğini, kolordunun Ereğli’de
bulunan birliklerinin hepsini trenle göndermeyi başaramadıklarından,
karadan yürüyüşe başladıklarını, ancak aradaki uzaklık dolayısıyla
Ankara’ya ne zaman varacaklarının belli olmadığını" bildiriyordu.
Kolordu Komutanı aynı telgrafında; "Afyonkarahisar’da bulunan 23.
Tümen’in mevcudunun azlığından ve orada ellerine geçen erleri bu tümene
göndermekte olduklarından" söz ettikten sonra, "Kastamonu ve kayseri
dolaylarından, güvenlik bozucu bazı olaylarla ilgili haberler gelmeye
başladığını" bildiriyor ve "zaman zaman bilgi vermeye devam edeceğini"
yazıyordu.
27 Mayıs 1919 tarihinde, Havza’dan, 20. Kolordu Komutanı‘ndan ve aynı
zamanda bu kolordunun bağlı bulunduğu Konya’daki Ordu Müfettişliği’nden;
"Afyonkarahisar’daki tümenin desteklenmesi için hangi kaynaklardan
yararlanılmakta olduğunu ve kuvvetinin arttırılmasına maddî imkân
bulunup bulunmadığını, bugünkü şartlara ve durumumuza göre bu tümene
nasıl bir görev verilmesinin düşünüldüğünü" sordum.
Kolordu Komutanı, 28 Mayıs 1919’da sorduğum konularla ilgili bilgi
veriyor ve 23. Tümen "düşman işgali karşısında yerini terketmeyecek ve
saldırıya uğrarsa bölge halkından alacağı yardımla kendi bulunduğu yeri
savunacaktır" diyordu.
Ordu Müfettişi de, 30 Mayıs 1919’da verdiği cevapta "23. Tümen,
Karahisar’daki güvenliği korumakla birlikte, her türlü işgâl olayına tüm
imkânları ile karşı koyacaktır" diyordu. Bu araçların hazırlanmakta
olduğunu ve Konya’da, orduya yardımcı olabilecek bir kuvvetin
hazırlanmasına çalışıldığını, ancak bu kuvvetin bir adının ve ünvanının
bulunmadığını bildiriyordu.
Ben, müfettişliğe yazdığım telgrafta: "Konya’da bir vatan ordusu
kurulmaktadır diye bazı haberler yayılmıştır, bunun içyüzü ve teşkilâtı
nedir" demiştim. Böyle bir soruyu yöneltmekten amacım, biraz da onları
özendirmek ve harekete geçirmekti. Müfettişliğin verdiği son bilgi bunun
üzerinedir.
Kolordu Komutanı bu açıklama isteğime: "Konya’da vatan ordusunun
kurulduğundan haberdar değilim" demişti.
20. Kolordu ve Konya’daki Ordu Müfettişliği ile kurduğum etki sonunda
edindiğim bilgilerden, dikkat ve uyanıklığı gerektiren noktaları 1
Haziran 1919’da Erzurum’daki 15. Kolordu, Samsun’daki 3. Kolordu ve
Diyarbakır’daki 13. Kolordu Komutanlarına bildirdim.
Trakya’da bulunan kuvvet ve komuta durumunu bilmiyordum. O bölge ile de
temas kurmak gerekiyordu. Bu maksatla İstanbul’da, Genel Kurmay Başkanı
Cevat Paşa’dan 16 Haziran 1919’da özel şifre ile - Cevat Paşa ile
İstanbul’dan ayrıldığım gün gizli ve özel bir şifre kararlaştırmıştık-,
Edirne’de Kolordu Komutanı‘nın kim olduğunu ve Cafer Tayyar Bey’in
nerede bulunduğunu sordum. Cevat Paşa 17 Haziran’da gönderdiği cevapla,
"Cafer Tayyar Bey’in 1. Kolordu Komutanı olarak Edirne’de bulunduğunu"
öğrendim.
Amasya’dan 18 Haziran 1919 tarihinde, Edirne’de 1. Kolordu Komutanı
Cafer Tayyar Bey’e şifre ile verdiğim direktifte başlıca şu konuları
belirttim: "Millî bağımsızlığımızı boğan ve vatanımızın parçalanması
tehlikelerini hazırlayan İtilâf Devletleri’nin yaptıkları, İstanbul
Hükûmetinin esir ve güçsüz durumu sizce de bilinmektedir.
Milletin kaderini böyle bir hükûmetin eline teslim etmek, yıkılmaya
mahkûm olmaktır.
Trakya ve Anadolu’daki millî teşkilâtların birleştirilmesi ve milletin
sesini bütün gürlüğü ile dünyaya duyurabilmesi için, güvenli bir yer
olan Sivas’ta ortak ve güçlü bir hey’et kurulması kararlaştırılmıştır.
Trakya-Paşaeli Cemiyeti, yetki sahibi olmamak üzere İstanbul’da bir
hey’et bulundurabilir.
Ben İstanbul’da iken, Trakya Cemiyeti üyelerinden bazılarıyla
görüşmüştüm. Şimdi zaman geldi. Gereken kimselerle gizlice görüşerek
derhal teşkilâtı kurunuz ve benim yanıma da temsilci olarak değerli bir
iki kişi gönderiniz. Onlar gelinceye kadar Edirne ilinin haklarının
savunucusu olmak üzere, teşkilât üyelerinin beni vekil seçtiklerini
belirten imzalı bir belgeyi kendi imzasıyla ve şifreli telgrafla
bildiriniz.
İstiklâlimizi kazanıncaya kadar, bütün milletle birlikte fedakârca
çalışacağıma inancım üzerine yemin ettim. Artık benim için Anadolu’dan
hiçbir yere gitmemek kararı kesindir."
Trakya’nın manevî gücünü yükseltmek amacıyla bu talimâta şu bilgileri de
ekledim: "Anadolu halkı baştan aşağı bölünmez bir bütün haline
getirildi. Kararlar istisnasız, bütün komuta hey’etleri ve
arkadaşlarımızla birlikte alınıyor. Vali ve mutasarrıfların hemen hepsi
bizimle beraberdir. Anadolu’daki millî teşkilât, ilçe ve bucaklara kadar
genişledi. İngiliz himâyesi altında bağımsız bir Kürdistan kurulması ile
ilgili propaganda ortadan kaldırıldı ve taraftarları yola getirildi.
Kürtler Türklerle birleşti.
Bu tarihe kadar, Yunan ordusunun Manisa ve Aydın çevrelerini de işgal
etmiş olduklarını öğrendim. Fakat, İzmir’de ve Aydın’da bulunduklarını
bildiğim kuvvetlerin ne durumda olduklarına dair daha hiçbir yerden açık
bir bilgi elde edemiyordum. Doğrudan doğruya bu kuvvet komutanlarına da
bazı emirler yazmıştım. Nihayet 29 Haziran’da, 56. Tümen Komutanı Bekir
Sami Bey’in iki gün önceki tarihli bir şifreli telgrafını aldım.
56. Tümen’e İzmir’de Hurrem Bey adında biri komuta ediyormuş. Bu zat ve
İzmir’deki iki alayın kılıç artığı subaylarıyla birlikte hemen hepsi
esir olmuşlar. Yunanlılar bunları gemilerle Mudanya’ya götürmüşler.
Bekir Sami Bey, bu kılıç artıklarının komutasını ele almak üzere
gönderilmiş.
Bekir Sami Bey, 27 Haziran 1919 tarihli telgrafında, 22 Haziran 1919
tarihli iki emrimi, ancak 27 Haziran’da Bursa’ya vardığında alabildiğini
söylüyor. Verdiği bilgi ve yaptığı açıklamada; "Millî gayeleri
gerçekleştirecek yeterli vasıtaları bulamadığımdan ve tümenimi yeniden
düzenleyip yoluna koyabilirsem daha iyi hizmetlerin yapılmasını mümkün
gördüğümden, 21 Haziran sabahı Kula’dan Bursa’ya doğru harekete mecbur
oldum. Bununla birlikte ve birçok engele rağmen, millî bir mücadelenin
memleketin kurtarılması için kaçınılmaz olduğu düşüncesini her tarafa
yaymayı başardım" diyor. Düşündüklerime ve yaptıklarıma sarsılmaz inancı
olduğunu bildiriyor. Bu konuda hemen görüşmelere başladığını, Çine’de
bulunan 75. Tümen’e de emir vermemi, kendisine de emir vermekte devam
etmemi istiyordu.
Bir hafta kadar Samsun’da ve 25 Mayıs’tan 12 Haziran’a kadar Havza’da
kaldıktan sonra Amasya’ya gittim. Bu süre içinde bütün yurtta millî
teşkilât kurulması gereğini bir genelge ile bütün komutanlara ve sivil
idare âmirlerine bildirdim. Dikkate değer bir noktadır ki, İzmir’in,
onun arkasından da Manisa ve Aydın’ın işgali ile yapılan saldırı ve
zulümler hakkında millet daha aydınlanmamış; millî varlığa vurulan bu
korkunç darbeye karşı açıktan açığa herhangi bir tepki ve şikâyet
gösterilmemişti. Milletin, bu haksız darbe karşısında sessiz ve
hareketsiz kalması, elbette kendi lehine yorumlanamazdı. Onun için
milleti uyarıp harekete getirmek gerekirdi. Bu maksatla 28 Mayıs 1919
tarihinde valilere ve bağımsız mutasarrıflıklara, Erzurum’da 15. Kolordu
ve Diyarbakır’da 13. Kolordu Komutanlıklarına, Konya’da Ordu
Müfettişliği’ne birer genelge gönderdim.
Verdiğim emir üzerine, her yerde gösteri toplantıları yapılmaya
başlandı.
Yalnız, sınırlı birkaç yerde bazı yersiz korkularla kararsızlığa
düşüldüğü anlaşılmıştır. Örnek olarak, 15. Kolordu Komutanı‘nın Trabzon
hakkında gönderdiği, 9 Haziran 1919 tarihli şifreden: "Miting sırasında
Rumların uygunsuz davranışlarda bulunabilecekleri ve hiç yoktan bir olay
çıkabileceği düşüncesi ile, mitinge karar verilmişken bu kararın
uygulanmadığı... Mitingi düzenleyen kurulun toplantısında İstrati ve
Polidis’in de hazır bulunduğu" anlaşılıyordu.
Trabzon, Karadeniz kıyısında ve önemli bir mekez olduğundan, orada millî
girişim ve faaliyetler konusunda gösterilen kararsızlık ve Yunanlılar
aleyhinde millî gösteriler yapılması görüşmelerinde İstrati ve Polidis
Efendiler’i de bulundurmak gibi, teşebbüsün ciddiyetsizliğine delil
sayılacak gevşeklikler, elbette İstanbul ve düşmanlar için pek değerli
sayılacak belirtilerdir.
Verdiğim talimattaki esasları kötüye kullanacak kadar ustalık
gösterenler de oldu. Söz gelişi, Sinop’a yeni atanan bir mutasarrıf,
orada yapılan gösterileri kendisi yönetiyor ve miting kararlarını
kendisi yazıp halka imza ettirdiğini söylüyor ve bize de bir örneğini
gönderiyor. Bu zatın, zavallı halka gürültü patırtı arasında imza
ettirdiği uzun yazılar içinde şu satırlar gizleniyordu; "Türkler
ilerleyip gelişemedi. Avrupa medeniyet esaslarını kabul edemedi ve
benimseyemedi ise, bu da şimdiye kadar iyi bir yönetime kavuşamamış
olmasından ileri gelmiştir. Türk milleti, ancak kendi padişahının
saltanat ve hâkimiyeti altında olmak şartıyla, Avrupa’nın himâye ve
kontrolu altında kurulacak bir yönetim şekli ile yaşayabilir."
Efendiler, Sinop halkı adına İtilâf Devletleri temsilcilerine verilen 3
Haziran 1919 tarihli bu muhtıranın altındaki imzalara göz gezdirirken,
müftü vekili efendinin imzasından sonra gördüğüm imza, bilginize
sunduğum satırları yazan ve yazdıran ruhu bana keşfettirdi. O imza,
Hürriyet ve İtilâf Fırkası‘nın ikinci başkanı olan zatın imzası idi.
İstanbul’a Geri Çağrılışım
8 Haziran 1919’da İstanbul’a Harbiye Nâzırı tarafından çağrıldığımı ve
gizlice sorup soruşturmam üzerine, kimler tarafından ne için
istendiğimi, devlet adamlarımızdan birinin haber verdiğini daha önce
başka bir münasebetle yaptığım açıklamada ifade etmiştim. O zat,
Genelkurmay Başkanlığı makamında oturan Cevat Paşa idi. Bunun üzerine,
İstanbul ile yapılmış olan yazışmaların bir kısmı herkesçe
öğrenilmiştir. Bu yazışmalar, Erzurum’da görevden ayrıldığım tarihe
kadar değişik Harbiye Nâzırlarıyla ve doğrudan doğruya sarayla devam
etmiştir.
Anadolu’ya geçeli bir ay olmuştu. Bu süre içinde bütün ordu
birlikleriyle temas ve bağlantı sağlanmış; millet mümkün olduğu kadar
aydınlatılarak dikkatli ve uyanık bir duruma getirilmiş, millî teşkilât
kurma düşüncesi yayılmaya başlamıştı. Genel durumu artık bir komutan ile
yürütüp yönetmeye devam imkânı kalmamıştı. Yapılan geri çağırma emrine
uymamış ve onu yerine getirmemiş olmakla birlikte, Millî teşkilât ve
hazırlıkların yönetimine devam etmekte olduğuma göre, şahsen isyancı
duruma geçmiş olduğuma şüphe edilemezdi. Bundan başka ve özellikle
girişmeye karar verdiğim teşebbüs ve faaliyetlerin köklü ve şiddetli
olacağını tahmin etmek güç değildi. O halde yapılacak her şeyin mutlaka
bütün bir milletin birlik ve dayanışmasını sağlayacak ve temsil edecek
bir hey’et adına olması gerekli idi.
Bu sebeple, 18 Haziran 1919 tarihinde, Trakya’ya verdiğim direktifte
işaret ettiğim bir noktanın uygulanma zamanı gelmiş bulunuyordu.
Hatırınızdadır ki, o nokta, Anadolu ve Rumeli’deki millî teşkilâtları
birleştirerek bir merkezden temsil ve idare etmek üzere, Sivas’ta genel
bir millî kongre toplamaktı. Bu amacın gerçekleştirilmesi için yaverim
Cevat Abbas Bey’e 21/22 Haziran 1919 gecesi, Amasya’da yazdırdığım
genelgenin esas noktaları şunlardı:
1.
Vatanın bütünlüğü, milletin bağımsızlığı
tehlikededir.
2.
İstanbul hükûmeti üzerine aldığı sorumluluğun gereğini
yerine getirememektedir. Bu durum milletimizi yok olmuş gibi
gösteriyor.
3.
Milletin bağımsızlığını, yine milletin istek ve kararı
kurtaracaktır.
4.
Milletin içinde bulunduğu durum ve şartların gereğini
yerine getirmek ve haklarını gür sesle dünyaya duyurmak için her türlü
baskı ve kontroldan uzak milî bir hey’etin varlığı
gereklidir.
5.
Anadolu’nun her bakımdan en güvenli yeri olan Sivas’ta
hemen millî bir kongrenin toplanması kararlaştırılmıştır.
6.
Bunun için bütün illerin her sancağından, milletin
güvenini kazanmış üç temsilcinin, mümkün olan en kısa zamanda yetişmek
üzere yola çıkarılması gerekmektedir.
7.
Her ihtimale karşı, bu mesele millî bir sır olarak
tutulmalı ve temsilciler, gerek tiğinde yolculuklarını kendilerini
tanıtmadan yapmalıdırlar.
8.
Doğu illeri adına, 23 Temmuz’da, Erzurum’da bir kongre
toplanacaktır. O tarihe kadar öteki illerin temsilcileri de Sivas’a
gelebilirlerse, Erzurum Kongresi’nin üyeleri de Sivas genel kongresi’ne
katılmak üzere hareket ederler."
Görüyorsunuz ki, bu yazdırdığım hususlar, zaten vermiş ve dört gün önce
Trakya’ya ilân etmiş olduğum bir kararın, bir genelge ile Anadolu’ya
bildirilmesinden ibarettir. Bu kararın 21/22 Haziran 1919 gecesi
karanlık bir odada alınmış korkunç ve esrarlı yeni bir karar olmadığı,
zannımca kolaylıkla takdir buyurulur.
Bu noktanın aydınlanması için, arzu buyurursanız küçük bir açıklamada
bulunayım.
Efendiler, o müsvedde işte bu kâğıtlardır (göstererek), dört
maddeliktir. İçindekileri bildirdim. Sonunda benim imzam vardır. Bir de
görevi dolayısıyla Kurmay Başkanım olan Albay Kâzım Bey’in (şimdiki
İzmir Valisi Kâzım Paşa), kurmay hey’etinden tebliğ işleriyle görevli
memur Hüsrev Bey’in (şimdi büyükelçi), askerî makamlara şifreleyen
yaverim Muzaffer Bey’in ve sivil makamlara şifreleyen bir memur
efendinin imzaları vardır. Bunlardan başka daha bazı imzalar vardır.
Bu imzaların bu müsveddeye konması iyi bir şans ve tesadüf eseridir.
Daha Havza’da bulunduğum sırada, Ankara’da bulunan 20. Kolordu Komutanı
Ali Fuat Paşa’dan bir şifreli telgraf aldım. Bu telgraf, aşağı yukarı:
"Tanıdığımız bir şahıs bâzı arkadaşlarla birlikte İstanbul’dan buraya
gelmiştir. Nasıl hareket etmeleri gerektiği konusunda ne emir
buyuruyorsunuz?" şeklinde idi. Adeta bir bilmeceyi andıran bu telgraf,
bende büyük bir merak ve hayret uyandırdı. Söz konusu edilen şahsı
tanıyorum, benden nasıl hareket edileceğini soruyor; Ankara’da arkadaşım
olan güvenilir bir komutanın yanında, telgraf da şifrelidir. O halde
neden adını şifreli olarak bile yazdırmaktan çekiniyor? Bir hayli
düşündüm, kavrar gibi oldum; tahmin buyuruluyor ki, bilmece çözmekle
uğraşacak zamanım yoktu. Fakat Fuat Paşa’yı yakından görmek, bölgeleri,
çevreleri, düşünceleri üzerinde kendisiyle konuşmak, bence pek istenilir
bir şeydi. Bu bilmeceli telgraftan ilham alarak kendisine şu ricada
bulundum: "Ankara’dan ayrıldığınızı belli etmeyecek tedbirleri aldıktan
sonra, ad ve kıyafet değiştirerek birkaç gün için hemen yanıma geliniz.
İstanbul’dan gelen arkadaşları da birlikte getiriniz."
Gerçekten de Fuat Paşa, dediğim gibi Havza’ya hareket eder. Ancak, bazı
zorlayıcı sebepler dolayısıyla, ben derhal Havza’dan ayrılıp, Amasya’ya
gitmeğe mecbur olmuştum. Fuat Paşa, Havza yolunda durumu anlar ve
Amasya’ya yönelir. İşte, böylece 21/22 Haziran’da Amasya’da yanımda
bulunuyor. Adı şifrede bildirilmeyen zat da Rauf Bey’di.
İstanbul’dan ayrılmak üzere, evimden otomobile bineceğim sırada Rauf Bey
yanıma gelmişti. Bineceğim vapurun takip edileceğini ve beni İstanbul’da
iken tutuklamadıklarına göre, belki de Karadeniz’de batırılacağımı
güvenilir bir yerden işitmiş, onu haber verdi. Ben İstanbul’da kalıp
tutuklanmaktansa, batıp boğulmayı tercih ettim ve hareket ettim.
Kendisine de eninde sonunda İstanbul’dan çıkmak zorunda kalırsa, benim
yanıma gelmesini söyledim.
Rauf Bey, gerçekten de İstanbul’dan çıkmak gereğini duymuş ve çıkmış...
Ancak, benim yanıma gelmedi. Arkadaşı olan 56. Tümen Komutanı Albay
Bekir Sami Bey’in yanına gitmek ve İzmir cephesine daha yakın bir yerde
olmakla, daha etkili, daha yararlı olacağını zannederek Bandırma-Akhisar
yoluyla Manisa bölgesine gitmiş. Gittiği yerde halkın maneviyatını
bozuk, durumu tehlikeli ve korkunç bulmuş. Derhal isim değiştirerek
oradan Ödemiş, Nazilli, Afyonkarahisar üzerinden Aziziye, Sivrihisar
yoluyla ve arabayla Ankara’ya, Fuat Paşa’nın yanına gelmiş ve bana haber
göndermiş. Pek güzel ama, adını saklamak şeklinde beni üzmenin anlamı
var mıydı?
Öte yandan 3’ncü Kolordu Komutanım olup Samsun mutasarrıflığında
bıraktığım Refet Bey’i artık Sivas’a Kolordu merkezine göndermek
istiyordum. Birkaç defa gelmesi için emir vermiştim. Bölgeyi teftişe
çıkmış. Emirlerime cevap bile alamıyordum. Nihayet o da, bir rastlantı
eseri olarak o gün gelmişti.
Şimdi, imza meselesine gelelim: Ben müsveddenin yeni gelen arkadaşlar
tarafından da imzalanmasını istedim. O sırada Rauf ve Refet Beyler benim
odamda, Fuat Paşa başka bir odada bulunuyorlardı.
Rauf Bey, misafir olduğundan bu müsveddeye imza koymak için kendini
ilgili ve yetkili görmediğini nazikçe ifade etti. Bunun tarihî bir
hâtıra olduğunu ileri sürerek imza etmesini söyledim. Bunun üzerine
imzaladı. Refet Bey, imzadan çekindi ve böyle bir kongre toplanmasındaki
amaç ve yararı anlayamadığını söyledi.
İstanbul’dan beri yanımda getirdiğim bu arkadaşın - tuttuğumuz yola göre
- anlaşılması pek basit olan bir konuda, böyle bir düşünce ve duygu
içinde oluşu bana pek acı geldi. Fuat Paşa’yı çağırttım. Paşa, amacımı
anlayınca derhal imza etti. Fuat Paşa’ya, Refet Bey’in çekinmesinin
sebebini anlayamadığımı söyledim. Fuat Paşa, Refet Bey’den biraz ciddî
açıklama yapmasını istedikten sonra, Refet Bey, müsveddeyi eline alarak
kendine göre bir işaret koydu. Öyle bir işaret ki bunu, bu müsvedde de
bulmak oldukça güçtür.
(Buyurun! Merak eden inceleyebilir.)
Efendiler, gereksiz gibi görülebilen bu açıklamalar, daha sonraki
yıllara ve olaylara ait bazı karanlık noktaları aydınlatmaya yardımcı
olur düşüncesiyle yapılmıştır.
Kongreye davet genelgesi sivil ve askerî makamlara şifre olarak verildi.
Bundan başka İstanbul’da bulunan bazı kimselere de gönderildi. Fakat bu
kimselere ayrıca bir de birer genel mektup yazdım. Kendilerine mektup
yazdığım kimseler şunlardı: Abdurrahman Şeref Bey, Reşit Âkif Paşa,
Ahmet İzzet Paşa, Seyyit Bey, Halide Edip Hanım, Kara Vasıf Bey, Ferit
Bey, (Nafia Nâzırı idi), Sulh ve Selâmet Fırkası Başkanı Ferit Paşa
(daha sonra Harbiye Nâzırı oldu), Câmi Bey, Ahmet Rıza Bey.
Bu mektupta söylediğim noktaları özet olarak tekrar edeceğim:
1.
 Yalnız mitingler ve gösteriler, büyük gayeleri
hiçbir vakit gerçekleştiremez.
2.
 Bunlar, ancak milletin bağrından fiilen doğan
ortak güce dayanırsa kurtarıcı olur.
3.
 Zaten acı olan durumu tehlikeli şekle sokan en
etkili sebep, İstanbul’daki muhalif akımlar ve millî dâvâyı yaralı bir
şekilde yüzüstü bırakan siyasî ve gayri millî propagandalardır. Bunun
cezasını, vatanımız aleyhinde fazlasıyla görmekteyiz.
4.
 Artık İstanbul Anadolu’ya hâkim değil bağlı olmak
mecburiyetindedir.
5.
 Size düşen fedakârlık pek büyüktür.
Ali Kemal Bey’in Genelgesi
25 Haziran’a kadar Amasya’da kaldım. Hatırlardadır ki, o tarihlerde
Dahiliye Nâzırlığı görevinde bulunan Ali Kemal Bey, benim görevden
alındığımı ve artık benimle hiç bir resmî davranışa girişilmemesi
gerektiği konusunda şifre ile bir genelge yayınlamıştı.
23 Haziran 1919 tarih ve 84 sayılı olan bu genelge metni, dikkate değer
bir anlayışı gösterir belge olduğu için aynen bilginize sunacağım.
Dahiliye Nâzırı Ali Kemal Bey’in 23.6.1919 tarihli ve 84 sayılı
şifresinin çözülmüş örneğidir:
"Mustafa Kemal Paşa büyük bir asker olmakla birlikte günün siyasetini
pek bilmediği için, olağanüstü sayılacak vatanseverlik ve gayretine
rağmen, yeni görevinde asla başarılı olamadı. İngiliz Olağanüstü
Temsilcisi’nin istek ve ısrarıyla görevden alındı; bundan sonra
yaptıkları ve yazdıkları ile de bu kusurlarını daha çok açığa vurdu.
Reddi-i İlhak Cemiyetleri gibi, Balıkesir ve Aydın dolaylarında Müslüman
halkı boş yere kırdırmaktan ve bu fırsattan yararlanarak halkı haraca
kesmekten başka iş görmeyen emirsiz, saygısız ve kanunsuz olarak kurulan
bazı hey’etler için öteden beri çektiği telgraflarla siyasî hatâsını
idarî yönden de artırdı. Kendisinin İstanbul’a getirilmesi Harbiye
Nezareti ile ilgili bir iştir. Ancak, Dahiliye Nezareti’nin size kesin
emri, artık o zatın görevden alınmış olduğunu bilmek, kendisi ile hiçbir
resmî işleme girişmemek, hükûmet işleri ile ilgili hiçbir isteğini
yerine getirmemektir. Bu genelgeye uygun hareket etmekle ne gibi
sorumlulukların giderilmiş olacağını takdir buyuracağınızdan eminim.
Ayrıca, bu önemli ve tehlikeli günlerde memur, halk, her Osmanlı‘ya
düşen en büyük görev, barış konferansınca geleceğimiz üzerinde karar
verilirken ve beş yıldır yaptığımız deliliklerin hesapları görülürken,
artık aklımızı başımıza devşirdiğimizi göstermek, akıllıca ve tedbirlice
davranışları benimsemek, parti, mezhep, ırk ayrılıklarını gözetmeksizin
her ferdin hayatını, malını, ırzını koruyarak, medenî dünyanın gözünde
bu memleketi bir daha lekelememek değil midir?"
Ali Kemal Bey ve Padişah
Bu şifreli genelgeden, benim ancak Sivas’a vardığım 27 Haziran 1919
tarihinde haberim oldu. Ali Kemal Bey, 23 Haziran tarihinde bu genelgesi
ile düşmanlara ve Padişaha karşı önemli bir görevi yerine getirdikten
sonra, 26 Haziran 1919 tarihinde hükûmetten çekilmiştir. Ali Kemal
Bey’in Sadrazamlığa verdiği resmi istifa yazısından başka, saraya da
gidip Padişaha kendi eliyle verdiği istifa yazısı örnekleri ile sözlü
açıklamasını ve Padişahın ona verdiği cevabı çok sonra öğrendim.
Ali Kemal Bey, istifa yazılarında, özellikle bunun Padişaha ait
olanında: "Osmanlı topraklarının çeşitli yerlerinde başgösteren
ayaklanma ve karışıklık belirtileri üzerine, ihtilâl ateşinin hemen
çıktığı yerde, yayılmadan bastırılıp söndürülmesi ve yok edilmesi için
tedbir almak, yalnız kendi makamını ilgilendirirken, Padişahın
gösterdiği yakın ilgi ve güveni çekemeyen bazı arkadaşlarının birçok
yersiz sebepler ileri sürerek ihtilâlin daha da genişlemesine yol
açtıklarından" söz ettikten sonra, "resmî görevinden çekilmekle
birlikte, özel olarak hizmet ve sadakata devam edeceğini", ekliyor ve
sözlü olarak da, "resmî görevinden ayrılmasını fırsat bilen
düşmanlarının hücumundan ben kulunuzu koruyunuz", isteğinde bulunuyor.
Padişah, karşılık olarak; "beni büsbütün yalnız bırakmayacağınıza
güveniyorum. Bağlılığınız, bana büyük ümit ve teselliler vermiştir.
Saray, her dakika size açıktır. Refik Bey’le işbirliğinden ayrılmayınız"
iltifatında bulunuyorlar.
Kendisine olan bağlılığından padişahın büyük ümit ve teselliye kapıldığı
Ali Kemal’i bakanlık makamında ve Padişah huzurunda gördükten sonra, bir
de asıl gerçek görevi başında görelim!
Canınız sıkılmazsa, Sait Molla’nın Rahip Frew’a yazdığı mektuplardan
birini gözden geçirelim:
"Ali Kemal Bey’e son felâketi üzerine üzüntünüzü bildirdiğinizi
söyledim. Bu şahsı elde bulundurmak gerekir. Bu fırsatı kaçırmayalım.
Bir hediye sunulması için en uygun zamandır."
"Ali Kemal Bey dün o zatla görüşmüş. Basın işinde biraz dikkatli olmak
gerektiğini söylemiş. Daha önce herhangi bir gidişten yana yöneltilmiş
olan düşünce ve kalem erbabını bu defa öncekine aykırı bir gayeye
yöneltmek bizde kolaylıkla mümkün olmaz. Bütün devlet memurları, Millî
Mücadele’yi şimdilik iyi görüyorlar demiş. Ali Kemal Bey, talimatınıza
harfi harfine uyarak Zeynelâbidin Partisi’yle de işbirliği yapmaya
çalışıyor. Kısacası işler bulandırılacak."
Aynı mektubun altında bir de not vardır. Şimdi onu da okuyalım: "Birkaç
defadır söylemek istediğim halde unutuyorum. Mustafa Kemal Paşa’ya ve
taraftarlarına biraz kendilerini destekliyormuş gibi görünmeli ki, hiç
bir şüpheye düşmeden buraya gelebilsin. Bu işe fevkalâde önem veriniz.
Kendi gazetelerimizle onu destekleyemeyiz."
Bu belgeler hakkında sırası gelince daha çok bilgi veririm. Şimdilik bu
kadarı yeterlidir.
Ali Galip Bey Sivas’ta
Ali Kemal Bey’in ancak Amasya’da iken haberim olduğunu arzettiğim
genelgesi, memurların ve halkın kafasını gerçekten de bulandırmış. Her
yerde eksik olmayan olumsuz ruhlu kimseler derhal aleyhimde propagandaya
ve faaliyete geçmişler.
Bu yoldaki baltalayıcı gösteri ve hareketlerin en önemlisi Sivas’ta
hazırlanmaya başlanmış.
İzin verirseniz, bunu kısaca anlatayım: Dahiliye Nâzırı Ali Kemal
Bey’in, bu genelge ile verdiği emrin tarihi olan 23 Haziran günü,
Sivas’ta Ali Galip Bey adında biri, on kadar adamıyla hazır
bulunuyormuş. Bu kimse, İstanbul’dan Elâzığ Valisi olarak gönderilmiş
olan Kurmay Albay Ali Galip’tir. Sözde o ilin ikinci derecede memurları
olmak üzere, birtakım insanları da İstanbul’dan seçmiş, birlikte
götürüyor.
Ali Galip, yolu üzerinde bulunan Sivas’ta kalmış. Özel bir görevi
olduğuna şüphe etmemek gereken Ali Galip, orada derhal kuvvetli
taraftarlar bulmuş. Görevini hakkıyla yerine getirebilmek için tertip ve
tedbirler almaya başlamış.
Dahiliye Nezareti’nin aleyhimdeki emri gelir gelmez, faaliyet başlamış,
Sivas sokaklarında benim "hain, âsî, zararlı bir adam olduğuma dair"
duvarlara suçlayıcı ifadeler yapıştırılmış.
Kendisi de bir gün, Sivas’ta vali bulunan Reşit Paşa merhumun yanına
giderek, Dahiliye Nezareti’nin emrinden bahsettikten sonra, Sivas’a
gittiğim takdirde hakkımda uygulayacağı işlemi sormuş.
Reşit Paşa ne yapılabileceğini sormuş, Ali Galip, "ben senin yerinde
olsam, derhal kollarını bağlar ve tutuklarım. Senin de böyle yapman
gerekir" demiş.
Reşit Paşa, bu işin bu kadar basit olacağına inanamamış. Konuşma hayli
uzamış. Konuşmaya katılanlar çoğalmış... Öyle ki, bir kısım halk verilecek
kararı anlamak üzere toplanmış...
Bugün, Haziranın 27. günüdür. Bakışlarımızı, yeniden bu noktaya dönmek
üzere bir an için bu tablodan ayıralım ve Amasya’ya çevirelim.
Sivas’a Hareket
Ayın 25. günü, Sivas’ta aleyhimde bazı yakışıksız olaylar çıkmaya
başladığını haber aldım. 25/26 Haziran gecesi, yaverim Cevat Abbas Bey’i
çağırdım ve yarın sabah karanlıkta Amasya’dan güneye hareket edeceğiz,
dedim. Bu gidişin gizli tutularak hazırlık yapılması için emir verdim.
Bir yandan da, 5. Tümen Komutanı ve kurmay hey’etimle, gizli olarak şu
tedbiri kararlaştırdık: 5. Tümen Komutanı, tümeninin seçkin subay ve
erlerinden oluşmuş, oldukça kuvvetli bir atlı piyade birliğini hemen o
geceden başlayarak sür’atle kuracaktı. Ben, 26 Haziran sabahı karanlıkta
arkadaşlarımla birlikte otomobille Tokat’a hareket edecektim. Birlik
kurulur kurulmaz, Tokat üzerinden Sivas’a doğru sevk edilecek ve benimle
bağlantı kurmaya çalışacaktı. Hareketimiz, hiçbir yere telgrafla
bildirilmeyecek ve elden geldiği kadar Amasya’da açıklanmayacaktır.
26 Haziran’da Amasya’dan yola çıktım. Tokat’a varır varmaz telgrafhaneyi
göz altına aldırarak, benim gelişimin Sivas’a ve hiçbir yere
bildirilmemesini sağladım. 26/27 Haziran gecesini orada geçirdim, 27’de
Sivas’a hareket ettim. Otomobille Toka’tan, Sivas’a aşağı yukarı altı
saattir.
Sivas valisine, Tokat’tan Sivas’a hareket ettiğimi bildirir açık bir
telgraf yazdım. İmzada, "Ordu Müfettişliği" ünvanını kullandım.
Telgrafta, bile bile çıkış saatimi kaydetmiştim. Fakat, bu telgrafın,
yola çıkışımdan altı saat sonra çekilmesini ve o zamana kadar Sivas’a
hiçbir şekilde bilgi verilmemesini sağlayacak tedbirleri aldırdım.
Şimdi Efendiler, bakışlarımızı yeniden Sivas’a, bıraktığımız tabloya
çevirelim:
Ali Galip Bey ile Reşit Paşa arasında, bana karşı uygulanacak işlemin
tartışılması sahnesinde...
Tartışmanın kızıştığı bir sırada, Reşit Paşa’nın eline, benim Tokat’tan
çekilen telgrafımı verirler. Reşit Paşa, hemen Ali Galip Bey’e uzatır.
"İşte kendisi geliyor, buyurun, tutuklayın!" der. Reşit Paşa, telgrafta
yazılı olan hareket saatini görünce hemen kendi saatini çıkarır, bakar...
"Efendim geliyor değil, gelmiş olacaktır" diye ilâve eder.
Bunun üzerine Ali Galip, "Ben tutuklarım dedimse, benim il sınırlarım
içinde olursa tutuklarım, demek istedim" deyince toplantı halinde
bulunanları bir heyecan kaplar... Hep birden, "haydi öyleyse karşılamaya
gidelim" diyerek toplantıya son verirler...
Ancak şehrin ileri gelenleri, halk ve askerle parlak bir karşılama
töreni hazırlayabilmek için biraz zaman kazanmak gerektiğini; fakat
hesapça, benim Sivas şehri kapılarına kadar yaklaşmış olacağımı dikkate
alarak, beni şehrin girişine yakın olan Ziraat Nümune Çiftliği’nde bir
süre dinlendirmenin yolunu aramışlar. Vali Paşa, karargâhımın sağlık
başkanı olup, daha önce teşkilât kurmak üzere Sivas’a göndermiş olduğum
Tali Bey’i çağırtarak, bu işin yerine getirilmesini ondan rica etmiş ve
gerekli hazırlıkları yapar yapmaz kendisinin de bize katılacağını
söylemiş...
Gerçekten de tam Nümune Çiftliği yakınlarında, karşımıza çıkan bir
otomobilin içinden Tali Bey göründü. Otomobillerden indik, çiftliğin
avlusunda oturduk. Tali Bey, hikâye ettiğim durumu ayrıntılı olarak
açıkladıktan sonra, görevinin beni burada biraz oyalamak olduğunu
söyleyince, hemen ayağa kalktım, "çabuk otomobillere ve Sivas"a!" dedim.
Bunun sebebini anlatayım. O anda hatırıma gelen şuydu: Karşılama töreni
yapacağız diye Tali Bey’i aldatmış olabilirler ve gerçekte aksi bir
tertip yapmak için zaman kazanmak isteyebilirlerdi. Otomobillere binmek
üzere iken Sivas tarafından başka bir otomobil yanımıza yaklaştı. İçinde
Vali Reşit Paşa vardı.
Reşit Paşa, "Efendim birkaç dakika daha istirahat buyuramaz mı?" diye
söze başladı. "Yarım dakika bile istirahate ihtiyacım yoktur. Derhal
yola çıkacağız ve sen benim yanıma gel" dedim.
"Efendim," dedi, sizin yanınıza Rauf Bey binsin, ben arkadaki otomobille
de gelirim.
"Hayır, hayır!" dedim. Siz buraya...
Bu basit tedbirin neden alındığını açıklamaya gerek yoktur.
Sivas şehrine girerken, caddenin iki tarafı büyük bir kalabalıkla
dolmuş, askerî birlikler tören düzenini almış bulunuyordu.
Otomobillerden indik. Yürüyerek askeri ve halkı selâmladım...
Bu manzara, Sivas’ın saygıdeğer halkının ve Sivas’ta bulunan kahraman
subay ve askerlerimizin bana ne kadar bağlı ve sevgi ile dolu olduğunu
gösteren canlı bir tanık idi...
Ali Galip ile Karşılaşma
Bundan sonra, doğruca Kolordu Komutanlık binasına gittim ve hemen
etrafındakiler ile birlikte Ali Galip’i ve onun yardakçısı olduklarını
anladığım fesatçıları getirttim. Onlara ne yaptığımı anlatarak, zaten
yeterince yorgunluk vermiş olduğuna şüphe etmediğim ayrıntıları uzatmak
istemem.
Yalnız, bir noktaya işaret etmekle yetineceğim.
Efendiler, Ali Galip, karşılaştığı bu kötü davranıştan sonra, bana
bildirecek bazı gizli şeyleri olduğunu söyleyerek, gece yalnız olarak
yanıma geldi. Kabul ettim. Davranışlarının dış görünüşüne önem
vermememizi rica ile, Elâzığ valiliğini kabul ederek gelmekten
maksadının, benim yolumda hizmet etmek olduğunu ve Sivas’ta kalışının,
benimle buluşup benden direktif almak maksadına dayandığını açıklamaya
ve bin türlü delillerle ispata çalıştı. Bizi sabaha kadar oyalamak
suretiyle bunu başardığını da itiraf etmeliyim.
Erzurum’a Hareket
Sivas’taki teşkilâta nasıl hareket edileceği konusunda gerekenlere
talimat verdikten sonra, hiç uyumadan geçen 27/28 gecesinin sabahında,
bir bayram günü, Sivas’tan Erzurum’a doğru yola çıktık.
Bir haftalık yorucu bir otomobil yolculuğundan sonra 3 Temmuz 1919 günü
halkın ve askerin içten gelen samimi gösterileri arasında, Erzurum’a
varıldı. İstanbul Hükûmetinden gelebilecek olumsuz emirleri denetlemek
ve önlemek için haberleşme kanalı olan önemli merkezlerde tedbirler
alınmak üzere, bütün komutanlara, 5 Temmuz 1919 tarihinde emir verdim.
Komutan, vali ve Vilâyât-ı Şarkiye Müdafaa-i Hukuk-ı Millîye
Cemiyeti’nin Erzurum şubesiyle temasa geçildi.
Vali Münir Bey, İstanbul Hükûmeti’nce görevden alınmıştı. Hareket
etmeyip, Erzurum’da kalması için gönderdiğim haber üzerine henüz
Erzurum’da bulunuyordu. Bitlis Valiliği’nden ayrılıp İstanbul’a gitmek
üzere Erzurum’dan geçen Mazhar Müfit Bey de aynı şekilde Erzurum’da beni
bekliyordu.
Bu iki vali beyler ile 15’nci Kolordu Komutanı Kâzım Karabekir Paşa ve
yanımda bulunan Rauf Bey, Eski İzmit Mutasarrıfı Süreyya Bey,
karargâhıma bağlı Kurmay Başkanı Kâzım Bey, Kurmay Hüsrev Bey ve Doktor
Refik Bey arkadaşlarımla ciddî bir görüşme yapmayı uygun buldum.
Kendilerine genel ve özel durumu açıklayarak tutulması gerekli olan yolu
anlattım. Bu münasebetle en elverişsiz durumları, genel ve şahsî
tehlikeleri; her ihtimale karşı göze alınması kaçınılmaz olan
fedakârlığı dile getirdim. Bir de "millî gaye ile ortaya atılacakların
bugün yok edilmesini düşünen, yalnız saray, hükûmet ve yabancılardır.
Ancak, bütün memleketin aldatılmasını ve aleyhimize çevrilmesini de
ihtimalden uzak tutmamak gerekir. Millete önder olacakların, her ne
pahasına olursa olsun amaçtan dönmemeleri, memlekette barınabilecekleri
son noktada, son nefeslerini verinceye kadar, bu amaç uğrunda
fedakârlığa devam edeceklerine daha işin başında karar vermeleri
gerekir. Kalplerinde bu gücü duymayanların teşebbüse geçmemeleri elbette
daha isabetli olur. Çünkü, aksi halde hem kendilerini hem de milleti
aldatmış olurlar.
Bir de söz konusu görev, resmî makam ve üniformaya sığınarak, el
altından yürütülebilecek türden değildir. Bu tarz bir dereceye kadar
sürdürülebilir. Fakat, artık, o devir geçmiştir. Açıkça ortaya çıkmak ve
milletin hakları adına gür sesle bağırmak ve bütün milleti bu sese ortak
etmek lâzımdır.
Benim, görevden alındığıma ve her türlü sonuçla karşı karşıya
bulunduğuma şüphe yoktur. Benimle açıktan açığa işbirliği etmek, aynı
sonucu şimdiden kabullenmek demektir. Bundan başka, bu şartların
istediği adamın, başka birçok bakımlardan da, mutlaka benim şahsım
olabileceği gibi bir iddia söz konusu değildir. Yalnız, bu memleket
evlâdından birinin ortaya atılması kaçınılmaz olmuştur. Benden başka bir
arkadaş da düşünülebilir. Yeter ki, o arkadaş, bugünkü durumun
kendisinden beklediği şekilde harekete evet diyebilsin!"
dedim.
Bu konuşma ve açıklamalardan sonra, gelişi güzel karar almak doğru
olamayacağından, bir süre düşünmek ve özel görüşmeler yapabilmek için,
görüşmelere son verdiğimi bildirdim.
Tekrar toplandığımızda, işin başında benim devam etmemi kendilerinin
bana yardımcı ve destek olacaklarını bildirdiler. Yalnız bir arkadaş,
Münir Bey, önemli mazereti dolayısıyla, bir süre için kendisinin aktif
görevden affını rica etti. Ben, şeklen resmî görev ve askerlikten
ayrıldıktan sonra da, tıpkı şimdiye kadar olduğu tarzda üst komutan
imişim gibi emirlerimin yerine getirilmesinin başarı için temel şart
olduğunu belirttim. Bu nokta tamamen benimsenip kabul gördükten sonra,
toplantıya son verildi.
Efendiler, İstanbul’da Genel Kurmay Başkanlığı makamında, birbirinin
yerini alan Cevat ve Fevzi paşalardan, Barış Hazırlığı Komisyonu’nda
çalışan İsmet Bey’den başlayarak Erzurum’a gelinceye kadar, her yerde
temas ve ilişkide bulunduğum komutan, subay, her türlü devlet adamı ve
ileri gelen kimselerle, burada, Erzurum’da yaptığım gibi görüşmeler ve
anlaşmalar yapmıştım. Bundaki yarar takdir buyurulur.
Erzurum’a gelişimin ilk günlerinde, Erzurum Kongresi’nin toplanmasını
sağlamak üzere, gerekli tedbirlerin alınmasına önem verildi. Efendiler,
Vilâyât-ı Şarkiye Müdafaa-i Hukuk-ı Millîye Cemiyeti’nin, 3 Mart 1919
tarihinde bir kurucu hey’et meydana getirmek üzere oluşturduğu Erzurum
şubesi, Trabzon ile de anlaşarak 1919 yılı Temmuzunun onuncu günü
Erzurum’da bir Vilâyât-ı Şarkiye Kongresi toplamaya teşebbüs etti.Benim
daha Amasya’da bulunduğum tarihlerde, Haziran içinde, Doğu illerine
temsilci göndermeleri için teklif ve davette de bulundu. İllerden
temsilci getirtilmesi için o tarihten başlayarak, benim Erzurum’a
gelişime kadar ve ondan sonra da bu konuda pek çok gayret sarfetti.
Ancak, o günlerin şartları içinde böyle bir maksadın
gerçekleştirilmesindeki güçlüğün büyüklüğü kolaylıkla takdir olunur.
Kongrenin toplanma günü olan 23 Temmuz yaklaştığı halde, illerden
gönderilmesi gereken temsilciler seçilip gönderilmiyorduHalbuki, bu
kongrenin toplanmasını sağlamak artık pek önemli olmuştu. Bu sebeple
tarafımızdan da ciddî teşebbüslerde bulunmak gerekti. İllerin her birine
açık telgraflar gönderildiği gibi, bir yandan da şifreli telgraflarla
valilere, komutanlara gereken tebligatta bulunuldu. Sonunda, on üç
günlük bir gecikme ile yeterince temsilci getirtilerek kongreyi toplamak
mümkün olabildi.
Efendiler, Millî Mücadele’ye ordu mensuplarının desteğini sağlamak,
askerî ve millî mücadeleyi biribiri ile uyumlu olarak yürütmek işi de
son derece önemli idi. Trabzon’daki tümen vekâletle idare ediliyordu.
Asıl komutanı Hâlit Bey Bayburt’ta gizlenmişti. Hâlit Bey’i gizlendiği
yerden çıkartmak iki bakımdan gerekli idi. Biri ve en önemlisi,
İstanbul’a çağrılmanın ve bir emre uymamanın gizlenmeyi gerektirecek
nitelikte olmadığını millete ve özellikle ordu mensuplarına göstererek
manevî gücü yükseltmek içindi. Diğeri de, sahilde önemli bir nokta olan
Trabzon’a dışarıdan bir saldırı olduğu takdirde, oradaki tümenin başında
gözü pek bir komutan bulundurmak maksadına dayanıyordu.
Bundan dolayı, Hâlit Bey’i Erzurum’a getirttim. Kendisine bizzat özel
bir talimat verdikten sonra, gerektiğinde derhal tümeninin başına geçmek
üzere Maçka’da bulunması için de emir verdim. Biz bu işlerle uğraşırken,
bir yandan da, İstanbul’da Harbiye Nezareti makamında bulunan Ferit
Paşa’nın ve Padişah’ın, İstanbul’a dönmemi sağlamak üzere, birbiri
ardınca çekilen aldatıcı telgraflarına da türlü karşılıklar vermekle
vakit kaybına mecbur oluyorduk.
Resmi sıfat ve yetkilerimi bırakarak, milletin sevgi ve fedakârlığına
güvenerek vicdanî göreve devam etme kararı
Harbiye Nezareti, İstanbul’a gel, diyor. Padişah, önce "hava değişimi
al, Anadolu’da bir yerde otur, fakat bir işe karışma" diye başladı. Daha
sonra, ikisi birlikte "mutlaka gelmelisin!" dediler. "Gelemem!" dedim.
Sonunda, 8/9 Temmuz 1919 gecesi, sarayla açılan bir telgraf başı
görüşmesi sırasında, birdenbire perde kapandı ve 8 Haziran’dan 8
Temmuz’a kadar bir aydır süre gelen oyun sona erdi. İstanbul o dakikada,
benim resmî görevime son vermiş oldu. Ben de aynı dakikada, 8-9 Temmuz
1919 gecesi saat 22.50’de Harbiye Nezareti’ne, saat 23.00’te Padişah’a
resmî görevimle birlikte askerlikten de ayrıldığımı bildiren telgrafları
çekmiş oldum.
Durum, tarafımdan, ordulara ve millete duyuruldu. Bu tarihten sonra
resmî sıfat ve yetkilerden sıyrılmış olarak, yalnız milletin sevgi ve
fedakârlığına güvenerek ve onun tükenmez feyiz ve kudret kaynağından
ilham ve güç alarak vicdanî görevimize devam ettik...
Biz, 8/9 Temmuz gecesi İstanbul ile telgraf başında konuşurken bunu
başka dinleyenlerin ve ilgilenenlerin de bulunduğunu tahmin etmek güç
değildir.
O tarihlerde ve ondan sonraki zamanlarda, en hafif deyimi ile
saflıklarını uyanıklık ve tedbirlilik gibi göstermeye çalışmış olanlar
hakkında bir fikir vermiş olmak için, müsaade buyurursanız, şu belgeyi
olduğu gibi bilgilerinize sunmak isterim.
140/140
Konya 9.7.1919
Saat: 6.00
3. Ordu Müfettişliği Başyaverliğine
Telgraf ve Posta Genel Müdürü Refik Hâlit Bey ile Konya Valisi Cemâl
Bey, 6/7 Temmuz gecesi, telgrafla makine başında konuştular. Konuşmanın
şöyle geçtiğini haber aldım.
- Mustafa Kemal Paşa Hazretleri için gerekli işlem yapıldı. İstanbul’a
getirilecek. Cemâl Paşa Hazretleri içinde yapılacak işlem
hazırdır.
Konya Valisi de:
- Teşekkür ederim, dediler.
Uygun bir şekilde Paşa Hazretleri’ne arz etmenizi rica
ederim.
2. Ordu Müfettişliği Şifre Müdürü
Hasan
Gerçekten, Konya’da bulunan 2. Ordu Müfettişi Cemâl Paşa’nın on gün için
izinli olarak İstanbul’a gittiğini dört gün önce öğrenmiş ve hayret
etmiştim.
Cemâl Paşa ile, Samsun’a çıktığım günden beri millî dâvâyı
gerçekleştirmek için işbirliği yapmak, askerî ve millî hazırlıklara
girişmek ve teşkilât kurmak konularında haberleşmelerimiz vardı.
Kendisinden, ümit verici olumlu cevaplar almıştım.
Benimle bu tarzda ilişki kurmuş olan bir komutanın, kendi kendine izin
alıp İstanbul’a gitmesi, akıllıca bir iş olmamak gerekirdi. Bu sebeple,
5 Temmuz 1919 tarihli şifre ile, Konya’da 12. Kolordu Komutanı
Salâhattin Bey’e şu iki maddeyi yazdım:
1- Cemâl Paşa’nın on gün için İstanbul’a hareketinin gerçek sebebini
açıkça ve çok acele olarak bildirmenizi;
2- Zâtıâlînizin hiçbir sebep ve şekilde oradaki birliklerin başından
ayrılmanız doğru değildir. Bu konuda Fuat Paşa ile de haberleşerek en
kötü ihtimale karşı tedbirler almanız gereklidir. Her gün durumunuz
hakkında kısa bilgiler vermenizi rica ederim.
Aynı şifrenin örneğini aynı tarihte Ankara’da bulunan Fuat Paşa’ya da
bildirdim. Salâhattin Bey’in Konya’dan 6/7 Temmuz tarihinde, yani Refik
Hâlit Bey’in Konya Valisi Cemâl Bey’le telgraf başında konuştuğu sırada,
cevap olarak verdiği şifreli telgrafta; "Cemâl Paşa, İstanbul’da bazı
kimselerle temas etmek ve ailesiyle görüşmek üzere on gün için ve kendi
isteği ile izinli olarak İstanbul’a gitmiştir" denilmekte idi.
Cemâl Paşa gitti, fakat gelemedi. Kendisini çok zaman sonra Ali Rıza
Paşa kabinesinde Harbiye Nâzırı olarak göreceğiz.
Maalesef, bu durumun tanığı olan ve kendisine birliklerinin başından
ayrılmaması tavsiye edilen Salâhattin Bey’in de bir süre sonra
İstanbul’a gittiğini öğrendik. Cemâl Paşa’nın gösterdiği bu kötü örnek
üzerine, 7 Temmuz 1919 tarihinde, şu genel bildiriyi gönderdim:
1.
 Bağımsızlığımızı koruma uğrunda kurulmuş ve
teşkilâtlanmış olan millî kuvvetlere hiçbir şekilde müdahale ve
saldırıda bulunulamaz. Devlet ve milletin mukadderatında millî irade söz
sahibi ve hâkimdir. Ordu, bu millî iradeye bağlı ve onun
hizmetindedir.
2.
 Müfettiş ve komutanlar, herhangi bir sebeple
komutadan uzaklaştırıldıkları takdirde, yerlerini alacak kimseler,
işbirliği yapılacak niteliklere sahip iseler, komutayı onlara
bırakacaklar; ancak, kendileri de yetki bölgelerinde kalarak millî
görevlerini yapmaya devam edeceklerdir. Aksi takdirde, yani bir ikinci
İzmir olayına yol açabilecek kimselerin tayini halinde, komuta asla
bırakılmayacak, bütün müfettiş ve komutanlarca kendilerine
güvenilemediği gerekçesi ile yapılan tayin reddedilecek ve kabul
edilmeyecektir.
3.
 Memleketimizi kolayca işgal edebilmek maksadıyla
İtilâf Devletleri tarafından yapılacak baskılarla, hükûmet herhangi bir
birliği, askerî ve millî teşkilâtımızı dağıtma emri verirse, bu emir
kabul edilmeyecek ve yerine getirilmeyecektir.
4.
 Hedef ve gayesi millî bağımsızlığı kurtarmak olan
Müdafaa-i Hukuk-ı Millîye ve Redd-i İlhak Cemiyetleri’nin ve
teşebbüslerinin gerileme ve başarısızlığına yol açacak herhangi bir etki
ve müdahaleyi ordu kesinlikle önleyecektir.
5.
 Devlet ve milletin bağımsızlığını kurtarma
gayesinde devletin bütün sivil memurları, Müdafaa-i Hukuk-ı Millîye ve
Redd-i İlhak Cemiyetleri’nin ordu gibi yasal
yardımcılarıdır.
6.
 Vatanın herhangi bir bölgesine saldırıldığı
takdirde, bütün millet, haklarını savunmaya hazır bulunduğundan, bu gibi
olaylar karşısında, işbirliği için her yer biribirini en kısa zamanda
haberdar ederek, savunmada hareket ve işbirliği
sağlanacaktır.
Bu bildiri, Anadolu ve Rumeli’de bulunan bütün ordu ve kolordu
komutanlarıyla diğer ilgililere gönderilmiştir.
Bu genel bildirimizden beş altı gün sonra, Kavak’tan, "3. Kolordu
Komutanı Refet" imzalı, 13 Temmuz 1919’da yazılmış bir şifreli telgraf
aldım. Telgrafın metni aynen şudur:
"İstanbul’dan bir İngiliz gemisiyle, Harbiye Dairesi Başkanı Albay
Salâhattin Bey, benim görevimi devralmak üzere geldi. Benim de aynı gemi
ile dönmemi Nezaret emrediyor. Selâhattin Bey, gayeye uygun olarak
çalışacak. Genel durumu göz önünde tutarak komutayı kendisine devretmeyi
uygun buldum ve Harbiye Nezareti’ne görevden ayrıldığımı bildirdim.
Ayrıca geniş bilgi veririm. Sivas yönüne hareket ediyorum. 5. Tümen
Komutanı Arif Bey vasıtasıyla Amasya’ya cevap veriniz.
Efendiler, itiraf etmeliyim ki, bu tutum ve tavırdan pek memnun olmadım.
Refet Bey’in benimle olan işbirliği İstanbul’ca biliniyor. Bu
çalışmaları benimseyen bir kimse, onun görevini devralmaya hem de bir
İngiliz gemisi ile gelince, derhal verilmesi doğal olan hüküm, bu
kimsenin İngiliz görüşüne hizmet edebileceği konusunda kendisine
güvenilmiş olmasıdır. Bu hüküm, bir zandan ibaret olsa bile, Refet
Bey’in komutayı devirde acele etmemesi, hiç olmazsa bizim de görüşümüzü
alması gerekirdi.
Güvenip, komutayı kendisine devrettiğine göre de, hiç olmazsa bir süre
ondan ayrılmayıp, durumumuzu ve görüşlerimizi ona iyice benimsetinceye
kadar birlikte çalışması ve kendisi ile aramızda bir bağlantı kurduktan
sonra uzaklaşması yerinde olurdu, düşüncesinde idim. Bununla birlikte,
bir oldu bitti karşısında bırakılmış olduğuma göre, iki noktada tesellî
aramakla yetinmeye mecburdum. Birincisi, Refet Bey’in telgrafındaki
"Selâhattin Bey gayeye uygun olarak çalışacak" cümlesi, ikincisi de,
Refet Bey’in hiç olmazsa İstanbul’a gitmemiş olması idi.
Bu durum üzerine, "komutanların İstanbul’a gitmek hususunda en küçük bir
yanılmalarının pek pahalıya mal olacağını ve programımızı en iyi şekilde
uygulamaya devam edeceğimizi" bütün komutanlara bildirmek suretiyle
hemen dikkatlerini çektim. Refet Bey’e de aynı tarihte (14 Temmuz 1919),
"Selâhattin Bey’in kararlarımızı istenildiği şekilde uygulayacağı,
buradaki arkadaşları fazlasıyla duygulandırmış ve onlara güç
kazandırmıştı" cümlesi de bulunan bir şifreli telgraf çektirdim.
Selâhattin Bey’in kendisine de aynen şu telgrafı çektirdim:
Amasya’da 5’nci Tümen Komutanlığına
Refet Bey’edir: Aşağıdaki telgrafı, uygun görürseniz Selâhattin Bey’e
ulaştırınız ve sonucunu bildiriniz.
Mustafa Kemal
Selâhattin Beyefendi’ye: İstanbul’un düşmanlarca kuşatılmış çevresinden
milletin kutsal bağrına gelmeniz ve fedakâr arkadaşlarınızın azim ve
vatanperverlik meydanına sizin de şeref vermiş olmanız büyük bir
sevinçle karşılandı. Kutsal amacımızın gerçekleştirilmesi uğrunda
gösterilecek ortak gayrette Tanrı hepimizi zafere ulaştıracaktır.
Gözlerinizden öperim.
Mustafa Kemal
3. Ordu Müfettişi Kurmay Başkanı Albay Kâzım
Selâhattin Bey hakkında ilk şüphe ve kararsızlık, yine Selâhattin Bey’in
"gayeye uygun olarak çalışacağını" söylemesi üzerine kendisine güvenen
ve hemen komutayı teslim edip Sivas’a doğru uzaklaşan Refet Bey
tarafından gösterilmiş oldu.
Refet Bey’in Amasya’dan çektiği bir telgraf, yalnız Selâhattin Bey
hakkındaki şüpheyi değil, daha birkaç nokta ile ilgili görüşleri de
ortaya koyuyordu. Müsaade buyurursanız olduğu gibi bilginize sunayım:
Acele
Güvenlikle ilgili
719
Amasya, 15.7.1919
Erzurum’da 15. Kolordu Komutanlığı‘na
 Mustafa Kemal
Paşa Hazretleri’ne:
Salâhattin Bey’i tanırsınız. Birdenbire ürkmemesi gerekir. Önce Kâzım
Paşa, tebrik dolayısıyla ve yumuşak ifadelerle kendisiyle haberleşmeye
girişmelidir. Hâmit Bey’in görevden alınması hakkında daha bir şey yok.
Fakat yerinde bırakılması için teşebbüslerde bulunuldu. Görevden
alınırsa buralarda kalacağını pek sanmıyorum. Bununla birlikte
etkilemeye çalışıyorum. Benim dönmem için İngilizler’in hükûmete baskı
yapacakları şüphesizdir. Ben kendimi duruma göre ayarlayarak buralarda
kalacağım. İngilizler’den ve buradan geçen Amerikalılardan anladığıma
göre, Kâzım Paşa’nın durumu da tehlikelidir. Her zaman ölçülü
davranılmasını ve durumun iyi idare edilmesini tekrar tavsiye ederim
(Refet).
5. Tümen Komutanı Arif
Bu telgrafta adı geçen Hâmit Bey, Samsun Mutasarrıfı idi. Hâmit Bey,
Samsun’a gelişimizin ilk günlerinde, Refet Bey’in, aralarındaki eski
hukuk ve dostluk dolayısıyla, ortak gaye uğrunda, sonuna kadar bizimle
birlikte fedakârca çalışacak vasıfları taşıyan bir arkadaş olduğuna
güvendiği için bana tavsiye ettiği ve benim Sadrazamlığa ve Genel Kurmay
Başkanı Cevat Paşa’ya durumu bildirerek Samsun’a getirebildiğimiz zat
idi.
Böyle bir zat’ın, er geç görevden alınacağına şüphe var mıydı? Fakat
Refet Bey, "yerinde bırakılması için gereken yerlere başvuruldu" diyor.
Nerede? Kimlere gidilerek? Kim başvurmuştur? Sonra, "Görevden alınırsa
buralarda kalacağını pek sanmıyorum. Bununla birlikte etkilemeye
çalışıyorum!" diyor. Nereye?İstanbul’a mı gidecek? Nasıl? Bu zat bugüne
kadar bizimle birlikte çalışmıyor muydu?
Bu telgrafında Refet Bey, kendisinin dönmesi için İngilizlerin hükûmete
baskı yapacaklarını kesin olarak kabul ediyor ve kendisini duruma göre
ayarlayarak buralarda kalacağını söylüyor. Oysa durum belli ve yapılacak
şeyi, ben kendisine 7 Temmuz 1919 tarihli genel talimatımla bildirdim
(adı geçen talimatın 2. maddesi). Ondan başka yapılacak şey yoktu.
Refet Bey, İngilizlerden ve buradan geçen Amerikalılardan anlamış ki,
"Kâzım Paşa’nın da durumu tehlikelidir. "Bu ne demektir? Azim ve
iradelerini en çok korumaları gereken arkadaşların, bize karşı herhalde
rahmet okumayacak kimselerin sözlerinden tehlike kuruntusuna kapılmaları
ve bunu inanarak söylemeleri ne demektir?
Refet Bey, telgrafının sonunda bana da ders veriyor, "Her zaman ölçülü
davranılmasını" ve "durumun iyi idare edilmesini tekrar tavsiye ederim"
diyor.
Buradaki "ölçülü" kelimesinden maksadın ne olabileceğinin yorumunu
anlayış sahiplerine bırakırım.
Bana iyi idareyi tavsiye eden zat, bu tavsiye’yi, benim verdiğim emir ve
talimatı hakkıyla yerine getirip görevi başından ayrılmadan önce yapmış
olsaydı, daha içten hareket etmiş olurdu, sanırım.
Refet Bey’le Haberleşmeler
Efendiler, 3. Kolordu’dan, bu münasebetle Refet ve Selâhattin Bey’lerden
yeniden söz etmek gerekiyor. İlgisi şudur:
İngilizler Sivas’a bir tabur gönderecekleri söylentisini yaydılar. Her
ihtimale karşı Sivas’a gelen çeşitli yönlerde askerî tedbirler aldırmak
gerekmişti. Bu münasebetle Amasya’da bulunan 5. Tümen Komutanlığı‘na 18
Temmuz 1919 Tarihinde verdiğim bir emir metninde, daha o sırada
Amasya’da bulunan Refet Bey’e ait de şu cümleler vardı; "Durum hakkında
Refet Bey’in önemle dikkati çekildi. Belki Refet Bey böyle bir durumu
dikkate alarak şimdilik Amasya’da kalmayı da tercih eder."
5. Tümen Komutanı‘nın 19 Temmuz 1919’da verdiği cevapta, dikkate değer
şu cümleler yer alıyordu:
"Selâhattin Bey halen Samsun’dadır. Şimdiye kadar kendisi ile temas
edemediğim gibi hiçbir ciddi ve önemli haberleşme de yapılmamış
olduğundan, adı geçen komutanın düşünce ve inancının ne merkezde
olduğunu bilemiyorum."
"Ankara - Refet Bey" gerektiğinde İngilizlere karşı koyacak kadar
cesaret gösteremeyeceğini hissettirmişti."
Refet Bey, 18 Temmuz 1919’da Sivas’a hareket etti.
Bunun üzerine Refet Bey’e şu şifreyi verdirdim:
Şifre
Kişiye özel
Sayı: 115
Amasya’da 5. Tümen Komutanlığı‘na,
Sivas’ta 3. Ordu Sıhhiye Müfettişi
Albay İbrahim Tali Beyefendi’ye,
Refet Bey’e’dir. Salâhattin Bey’e telgrafımı verdiniz mi? Bu
arkadaşımızın kesin durumunun mutlaka tespit edilmesi ve kararsızlık
yahut iki taraflı idare gibi felâket doğuracak bir duruma hiç bir
şekilde tahammül ve rıza gösterilmemesi bir vatan görevi olduğundan, bu
hususta evet veya hayır şeklinde kendisinden söz alınması ve ona göre
bir karar verilmesi zarurîdir. Sizin bıraktığınız noktadan başlamak
kendileri için en uygun programdır. Şimdiye kadar hemen bir hafta
geçtiği halde hiç bir kesin bilgi alınamaması, İstanbul’dan gelen bir
haberde kendisi hakkında sağlam bir kanaat gösterilmemesi ve
hareketinden önce Sadık Bey’le gizli bir görüşme yaptığından ve
dostluğundan söz edilerek şikâyet edilmesi bu telgrafımın yazılmasına
yol açmıştır. Bu durumu ve sonuçlarını özellikle sizin takdir etmeniz ve
çözmeniz gerekir. Zira, herhangi bir halk topluluğunda söyleyeceği
yanlış ve millî gayeye aykırı bir tek sözün bile yaratacağı tepkiyi ve
bunun doğuracağı durumu şmdiden düşünmek yeterlidir (Mustafa
Kemal).
3. Ordu Müfettişliği
Kurmay Başkanı
Albay Kâzım
Yalnız bu telgrafımıza değil, çok şeye cevap olan Refet Bey’in şu
telgrafını olduğu gibi bilginize sunacağım:
Güvenlikle ilgili ve çok acele
1828
Sivas, 22.7.1919
Erzurum’da 3. Ordu Müfettişliği
Vekili Kâzım Karabekir Paşa Hazretleri’ne
1-
 Mustafa Kemal Paşa Hazretleri’ne: Telgrafınızı
Selâhattin Bey’den ayrıldıktan sonra aldığım için kendisine veremedim.
Selâhattin Bey’i herkes gibi siz de çok iyi tanırsınız. Kararsız
tabiatlı bir zattır. Bu bölgede on günden fazla kalmamak niyetiyle
gelmiş. Az kalsın, komutayı almadan geri kaçacaktı. Kendisine güven
duygusu vererek ve inandırarak vatanî görevini hatırlattım. Memleketini
herhalde sever. Ancak, vakitsiz iş görmeye gelemez. Aşağı yukarı Vali
Reşit Paşa’dan biraz daha iyi. 13. Kolordu’dan geçen silâhlardan haberi
olduğu gibi, bu işi halletmek üzere İstanbul’da da çalışmış ve başarılı
olmuş. Buraya, Cevat Paşa tarafından seçilerek gönderilmiş. Bu bakımdan
gayeye zararlı olamaz ve hiçbir halk topluluğunda gayeye aykırı tek bir
söz söylemez. Aksine, millî gayeye uygun olarak fakat sessiz bir şekilde
çalışacağına söz verdi. Sadık Bey’le ilişkisi hakkında verilen bilgilere
inanmıyorum. Zaten aldığımız haberi iyice kontrol etmeden ve belirli bir
program yapmadan çalışmak, kuvvetlerin kaybına yol açıyor. Doğu’nun
durumu hakkında bana verdiğiniz bilgilerde, aldığınız abartılmış
haberlere kapılmamış olsaydınız, belki de ben durumu daha iyi idare eder
ve komutayı terke mecbur kalmazdım. Tek başına karar verecek insanların,
gerçek durumu bilmeleri gereğini siz de takdir buyurursunuz. O halde,
Selâhattin Bey’i boşu boşuna ürkütmek ve hayır dedirtmekle ne çıkacak?
Zaten o kaçmaya hazır. Yerine acaba kim gelecek? Emirlerinizin kısa ve
açık olmasını rica ederim. Selâhattin Bey’le ilgili telgrafınızı lûtfen
bir daha okuyunuz. Fırtına ile başlayıp sessizlikle biten bu telgraftan
kesin olarak ne demek istendiğini çıkaramadım. Bununla birlikte, birkaç
güne kadar Salâhattin Bey Samsun’dan dönüyor. Kendisiyle görüşeceğim.
Şüphesiz kendisini uygun bir tarzda ve amaca hizmet yolunda idare için
gerekli tedbirleri alıyorum.
2-
 Samsun’a çıkarılan taburun, buradaki Hintli
Müslümanları değiştirmekle birlikte, asıl Sivas’ta bulunduğunuzu
zannettikleri zâtıâlilerine karşı bir gözdağı vermek maksadıyla
çıkarıldığını, İngilizlerle temasımda anladım. Beni İstanbul’a gitmeye
razı etmek için, Kavak’ta bulunduğum zaman bir İngiliz binbaşısı geldi.
İngilizlere karşı gösterdiğim direnmeyi fırsat bilerek fakat aslında
zâtıâlilerini yıpratmak için beni görevden aldırdıklarını açıkça
söyledi. Zâtıâlilerinin öteki dayanağı, Kâzım Karabekir Paşa imiş. Bu
bakımdan Kâzım Paşa, ellerine, İngilizlerin ısrarına yol açacak bir
tutamak vermemelidir. Ferit Paşa’nın, istifanız üzerine Kâzım Paşa’yı
komutan vekili olarak tayin etmesi, İstanbul’dakilerden bir kısmının
kötü bir niyeti olmadığını gösteriyor. Ancak, İngilizlerin ısrarı
karşısında bir şey yapamazlar. Kâzım Paşa’nın vekil olarak tayini de
Selâhattin Bey’in Sadık Bey hesabına buraya gelmediğini
gösterir.
3-
 Benim İstanbul’a götürülmem için İngilizlerin
İstanbul Hükûmetine baskı yapmaları pek muhtemeldir. Çünkü, benimle
İngilizlerin arasında resmî bir ilişki var. Bu baskı artarsa, Salâhattin
Bey’i güç bir durumda bırakmamak için izimi
kaybettireceğim.
4-
 Hâmit Bey’in değiştirileceği söylentisi daha
gerçekleşmedi. onun, yerinde bırakılması için gerek Selâhattin Bey ve
gerekse İngilizler İstanbul Hükûmeti’ne başvurdular. Bu zatın
değiştirilmesi girişimi Dahiliye Nezareti ile kavga etmesinin sonucudur.
Selâhattin Bey’in yerine, Konya’ya Sedat Bey’in geldiği de doğru
değildir. Her ne kadar Hâmit Bey bütün komutanların değiştirileceğini
haber aldığını yazıyorsa da Kâzım Paşa’nın vekil olarak tayini bunun
aksini gösteriyor.
5-
 Sivas Kongresi ile ilgili olarak Sadrazamlıktan
doğruca illere gönderilen 20 Temmuz 1919 tarihli telgrafı gördünüz mü?
Karahisar’daki tümen komutanı bu kongreye temsilci seçilmesi için
buralara bildiri yayınlamış. Bu davranış tarzını uygun buluyor musunuz?
Almanya ile yapılan barış anlaşması ve Doğu’daki sessizlik, durumun
gelişmesini beklerken bizim de ihtiyatlı bulunmamızı gerektirmiyor mu?
Şahsım için hiç bir endişem olmadığını artık anlamışsınızdır. Yalnız,
kararsız ve programsız hareketlerle gayeyi çıkmaza sokacağız. Ya
ihtiyatlı olalım yahut da işi hemen açığa vuralım. Ne var ki, ikisinden
birini yapalım. Sivas Kongresi’nden bugün için bir fayda bekliyor
musunuz? Bugünkü duruma göre, bu kongrenin Sivas’ta ve açıktan açığa
yapılmasını tehlikeli bulmuyor musunuz? Güney yönlerinden Sivas’a
gelecek bir darbe özellikle bu il halkının kansızlığı yüzünden
Anadolu’yu ikiye ayırır ve pek tehlikeli olur. Bunun için bu ilin son
ana kadar tarafsızmış gibi görünmesi, son derece önemlidir. Bu kongrenin
mutlaka toplanması gerekiyorsa, aldığımız haberlere göre, temsilciler de
gelebilecekler ise, acaba bunun Doğu’da başka bir yerde toplanması daha
uygun düşmez mi?
6-
 Sivas ve Amasya şehirlerinin halkı pek bayağı;
ilçelerde, köylerde halk bunlara bakarak çok daha iyi. Bundan sonra,
çalışmalarımı ona göre ayarlayacağım.
7-
 İstanbul’dan aldığım haberde, buradaki Millî
Mücadele’nin hiçbir parti veyahut bir şahsın kendi özel emellerini
gerçekleştirmek maksadına dayanmayıp sırf milletin selâmet ve
istiklâlini kurtarmak gayesine dayandığı konusunda, zâtıâlîleri
tarafından bir bildiri yayınlayarak İngilizlerin yatıştırılması tavsiye
olunuyor. Buna gerek görüldüğü takdirde, ben bunun zâtıâliniz tarafından
bir bildiri şeklinde değil, belki Erzurum Kongresi’nin kararlarına
sokularak yayınlanmasının uygun olacağını zannediyorum.
8-
 Ajanslar Meclis-i Meb’usan seçimlerinden
bahsediyorlar. Bu hususta ne düşünüyorsunuz? (Refet)
Bu telgrafa verdiğimiz cevabı da olduğu gibi aktarmakla yetineceğim:
Şifre
Subay Eliyle Çekilmesi
Acele
171
Sivas’ta 3. Kolordu Kurmay Başkanı
Zeki Bey’e
Refet Beyefendi’ye:
1-
 Salâhattin Bey hakkındaki telgrafı bir defa daha
okumak üzere aradım. Fakat, bulunamıyor. Hatırladığıma göre, bu zat için
söz konusu olan hususlar İstanbul’dan bildirilmişti. Her alınan haberin
doğruluğunu istenildiği gibi kontrol edebilmek nadiren mümkündür.
Doğu’nun durumu hakkında aldığımız bilgiler, abartmadan uzak olmamakla
birlikte, bize yanlış bir adım attırmış değildir kanısındayım.
Mukadderatımızda, yalnız Doğu’daki olayların gelişmesine bağlı
kalınmakla yetinilmiş değildir. Millî teşkilâtı genişlik ve canlılık
kazandırarak kökleştirmek, kongrelerle millî dâvâyı benimsetmek, ordunun
millî teşkilâta destek ve yardımını sağlamak, millî dâvânın kaybına
meydan vermemek için, komuta ve silâh meseleleri ile gereken kesin
kararı verme hususlarında, şimdiye kadar yapıldığından başka türlü ve
daha ihtiyatlı davranmak, acaba bugünkü verimli sonucu sağlayabilir
miydi? Her halde şimdiki durum, herkesi sevindirecek
derecededir.
2-
 Kâzım Paşa’nın komutan vekilliğine tayini pek
yerinde olmuştur. Ellerine İngilizler’in ısrarına yol açacak görünürde
bir sebep vermemeye çalışıyor. Ancak, silâh konusunda ve Trabzon’a asker
çıkarılmasını önleme hususunda hoşgörülü davranamayacağımız âşikârdır.
Halbuki, ileri sürülen bu sebepler İngilizler’in hiç de hoşuna
gitmeyecektir.
3-
 İngilizler, benim İstanbul’a götürülmem için pek
çok ısrar ettiler ve hükûmete ağır baskı yaptılar. Hükûmet ve Padişah
ile makine başında günlerce devam eden görüşmeler sırasında bu nokta
açıkça bildirildi. Bu konuşmaların metinleri, görüştüğümüzde sizin
tarafınızdan da görülecektir. Yalnız şu var ki, meslekten ayrılınca
ısrar son buldu. Bu bakımdan sizin için de istifadan sonra büyük bir
ısrar olacağını sanmıyorum. Bununla birlikte ve aksi halde, izinizi
kaybettirmektense, Selâhattin Bey’in güç duruma girmesini tercih ederim.
Burada Halit Bey hakkında, hükûmet ve İngilizler Kâzım Paşa’ya çok ısrar
ettiler. Kâzım Paşa, bir şey yapılamayacağını söylemekte direndiği
içindir ki, bugün Hâlit Bey, resmen olmasa bile, yine tümeninin başında
bulunuyor.
4-
 Hâmit Bey, son telgrafıyla hepimizden daha çabuk
hareket etme isteğini gösteriyor. Şimdilik yumuşatıldı.
5-
 Sivas Kongresi ile ilgili telgrafı henüz görmedim.
Gerçekten de bazı yerlerde olumlu bazı yerlerde olumsuz yönde
aşırılıklar görülüyor. Şüphesiz duruma göre ve verimli hareketlerde
bulunabilecek şekilde ihtiyatlı davranma taraflısıyım. Herkesi
ilgilendiren bu açık ve kesin program, bugün toplanmaya başlayan Erzurum
Kongresi görüşmelerinden çıkacaktır.
Sivas Kongresi’nden pek çok yarar beklerim. Bugün değil, Sivas Kongresi
ilk defa söz konusu edildiği gün bile, her yönden ve özellikle güneyden
bir darbe gelebileceğini büyük bir ihtimal kapsamında gördüğümü ve
bundan dolayı da savunma tedbirleri alınması için ricada bulunduğunu
hatırlarsınız. Bununla birlikte, Erzurum Kongresi toplandıktan sonra,
Sivas’a gelecek temsilcilerin sayısına ve Erzurum Kongresi’nin yapacağı
etkilerden doğacak duruma göre daha pratik ve güvenilir bir şekil de
düşünülür.
6-
 Siz kardeşimin, çalışmaları düzenleme konusundaki
düşüncesi pek yerindedir. Ancak, şehirlileri de millî duygu ve etki
altında tutmaktan uzak kalınmayacağını ümit ederim.
7-
 Millî Mücadele’nin gaye ve hedefi kongre
tarafından yayınlanacak bildirilerle, tasavvur buyurduğunuz şekilde
duyurulacaktır.
8-
 Meclis-i Mebusan toplanmalıdır. Fakat İstanbul’da
değil, Anadolu’da, Bu konu kongrede görüşüldükten sonra teşebbüse
geçilecektir. Hepimiz gözlerinizden öperiz kardeşim (Mustafa
Kemal).
3. Ordu Müfettişliği
Kurmay Başkanı
Albay Kâzım
Erzurumluların Yardımları
Efendiler, askerlikten ayrıldıktan sonra, bütün Erzurum halkının ve
Vilâyât-ı Şarkiye Müdafaa-i Hukuk-ı Milliye Cemiyeti’nin Erzurum
şubesinin bana karşı pek açık olarak gösterdikleri güven ve yakınlığın
bende bıraktığı unutulmaz hâtırayı burada açıkça belirtmeyi görev
sayarım.
Cemiyetin Erzurum şubesinden aldığım 10 Temmuz 1919 tarihli yazıda,
"Cemiyetin başına geçerek Yönetim Kurulu Başkanlığı‘nı kabul etmemi
teklif ediyorlar ve birlikte çalışmak üzere seçtikleri beş kişinin
adlarını bildiriyorlardı."
Bu beş kişi, Raif Efendi, emekli Binbaşı Süleyman Bey, emekli Binbaşı
Kâzım Bey, Albayrak Gazetesi Müdürü Necati Bey, Dursun Beyzâde Cevat Bey
idi. Sözünü etiğim yazıda Rauf Bey’in de Yönetim Kurulu İkinci
Başkanlığı‘na seçildiği bildiriliyordu.
Bu tarihlerde, Erzurum Şubesi Yönetim Kurulu Başkanı Raif Efendi, üyeler
Hacı Hafız Efendi, Süleyman Bey, Maksut Bey, Mesut Bey, Necati Bey,
Ahmet Bey, Kâzım Bey ve sekreter Cevat Bey idi.
Erzurum şubesi, İstanbul’daki Genel Merkez Başkanlığı‘na ulaştırmaya
çalıştıkları bir telgrafla "Genel Merkez adına karar verme ve söz
söyleme yetkisinin bana verildiğinin telgrafla bildirilmesini" de rica
ettiler.
Bundan başka, bizim Erzurum Kongresi’ne katılmamızı kolaylaştırmak için,
Kongre Erzurum temsilcisi olarak seçilmiş bulunan emekli Binbaşı Kâzım
ve Dursun Beyzâde Cevat beyler temsilcilikten istifa ettiler.
Erzurum Kongresi
Efendiler, yüksek malûmunuz olduğu üzere, Erzurum Kongresi 1919 yılı
Temmuzunun 23. günü, pek gösterişsiz bir okul salonunda toplandı. İlk
günü, beni başkanlığa seçtiler. Kongre üyelerini, durum ve bir dereceye
kadar da tutulan yol hakkında aydınlatmak için yaptığım konuşmada;
tarihin ve olayların zoru ile, doğrudan doğruya içine düştüğümüz kanlı
ve kara tehlikeleri göstermeyecek ve bundan irkilmeyecek hiçbir
vatanseverin tasavvur edilemeyeceğine işaret ettim. Ateşkes Antlaşması
hükümlerine aykırı olarak yapılan saldırı ve işgâllerden bahsettim.
Tarihin, bir milletin varlığını ve hakkını hiçbir zaman inkâr
edemeyeceğini, bu itibarla vatanımız, milletimiz aleyhinde verilen
hükümlerin ergeç iflâsa mahkûm olduğunu söyledim.
Vatan ve milletin kutsal varlıklarını kurtarmak ve korumak hususunda son
sözü söyleyecek ve bunun gereğini yerine getirecek gücün, bütün vatanda
bir elektrik ağı haline gelmiş olan millî akımın kahramanlık ruhu
olduğunu ifade ettim.
Maneviyatın kuvvetlendirilmesine yardımcı olmak üzere de, yeryüzündeki
bilinen bütün milletlerin millî gayelerine ulaşmak için içinde
bulunduğumuz tarihteki- mücadeleleri ile ilgili mevcut bazı bilgileri
özetledim.
Ve milletin mukaderatına hâkim bir millî iradenin, ancak Anadolu’dan
doğabileceğini belirttim. Millî iradeye dayanan bir Millet Meclisi’nin
meydana getirilmesini ve gücünü millî iradeden alacak bir hükûmetin
kurulmasını, kongre çalışmalarının ilk hedefi olarak gösterdim.
Efendiler, Erzurum Kongresi 14 gün sürdü. Çalışmalarının sonucu, tespit
ettiği tüzük ve bu tüzükteki hükümleri ilân eden bildiri maddelerinden
ibarettir.
Bu tüzük ve bildiri metni, zaman ve ortamın gerektirdiği bazı önemsiz ve
ikinci derecede düşünce ve görüşler atlanarak incelenirse, birtakım
köklü ve geniş çaplı ilkeler ve kararlara varmış oluruz.
Müsaade buyurursanız, bu ilkelerin ve kararların bence, daha o zaman
nelerden ibaret olduğuna işaret edeyim:
1-
 Millî sınırlar içinde bulunan vatan parçaları bir
bütündür. Birbirinden ayrılamaz (Bildiri, madde 6; Tüzük madde 3’ün
açıklaması: Tüzük ve bildiri’nin 1. maddeleri lütfen okunup
incelensin...)
2-
 Her türlü yabancı işgal ve müdahalesine karşı ve
Osmanlı Hükûmeti’nin dağılması halinde, millet topyekûn kendisini
savunacak ve direnecektir. (Tüzük madde 2 ve 3; Bildiri, madde
3)
3-
 İstanbul Hükûmeti vatanı koruma ve istiklâli elde
etme gücünü gösteremediği takdirde, bu gayeyi gerçekleştirmek için
geçici bir hükûmet kurulacaktır. Bu hükûmet üyeleri millî kongrede
seçilecektir. Kongre toplanmamışsa bu seçimi Heyet-i Temsiliye
yapacaktır (Tüzük, madde 4; Bildiri, madde 4).
4-
 Kuva-yı Millîye’yi tek kuvvet olarak tanımak ve
millî iradeyi hâkim kılmak esastır (Bildiri, madde 3).
5-
 Hıristiyan azınlıklara siyasî hâkimiyet ve sosyal
dengemizi bozacak imtiyazlar verilemez (Bildiri, madde 4).
6-
 Manda ve Himaye kabul olunamaz (Bildiri, madde
7).
7-
 Millî Meclis’in derhal toplanmasını ve hükûmetin
yaptığı işlerin Meclis tarafından kontrol edilmesini sağlamak için
çalışılacaktır (Bildiri, madde 8).
Bu ilkeler ve bu kararlar çeşitli şekillerde yorumlanmışsa da, gerçek
niteliklerini hiç değiştirmeden uygulanma imkânı bulabilmişlerdir.
Efendiler, biz Kongre’de özetlediğim bu kararları ve bu ilkeleri ortaya
koymaya çalışırken, Sadrazam Ferit Paşa’da basında bir takım demeçler
yayınlıyordu. Bu demeçlere, Sadrazam’ın milleti jurnalı dense yeridir.
23 Temmuz 1919 tarihli basın, dünyaya şunu ilân ediyordu: "Anadolu’da
karışıklık çıktı. Kanun-ı Esasî‘ye aykırı olarak Meclis-i Meb’usan adı
altında toplantılar yapılıyor. Bu hareketin askerî ve sivil memurlar
tarafından önlenmesi gerekir."
Buna karşı gereken tedbirler alındı ve Meclis-i Meb’usan’ın toplantıya
çağrılması istendi.
Ağustos’un yedinci günü, Kongre, toplantısına son verirken üyelerine:
"Önemli kararlar alındığını, bütün dünyaya milletimizin varlık ve
birliğinin gösterildiğini" söyledim ve "tarih, bu kongremizi ender
görülen büyük bir eser olarak kaydedecektir" dedim.
Sözlerimde isabetsizlik olmadığını zaman ve olayların ispatlamış
olduğuna inanıyorum, Efendiler.
Erzurum Kongresi, tüzüğü gereğince bir Hey’et-i Temsiliye seçmişti.
Dernekler Kanunu’na göre dilekçe yerine geçmek üzere, Erzurum
Valiliği’ne verilen 24 Ağustos tarihli yazıda, Heyet-i Temsili’ye
üyelerinin adları ve kimlikleri şu şekilde gösterilmiştir:
Mustafa Kemal - Eski 3. Ordu Müfettişi, askerlikten
ayrılmış.
Rauf Bey - Eski Bahriye Nâzırı
Raif Efendi - Eski Erzurum Milletvekili.
İzzet Bey - Eski Trabzon Milletvekili.
Servet Bey - Eski Trabzon Milletvekili.
Şeyh Fevzi Efendi - Erzincan’da Nakşî Şeyhi.
Bekir Sami Bey - Eski Beyrut Valisi
Sadullah Efendi - Eski Bitlis Milletvekili.
Hacı Musa Bey - Mutki Aşiret Bey’i
Efendiler, sırası gelmişken arz edeyim ki, bu kimseler hiçbir vakit bir
araya gelip birlikte çalışmış değillerdir. Bunlardan İzzet, Servet ve
Hacı Musa Bey’ler ile Sadullah Efendi hiç gelmemişlerdir. Raif ve Şeyh
Fevzi Efendiler Sivas Kongresi’ne katılmışlar fakat ondan sonra biri
Erzurum’a öteki Erzincan’a dönerek bir daha Hey’et-i Temsiliye’de
bulunmamışlardır. Rauf Bey ve Sivas Kongresi’nde aramıza katılan Bekir
Sami Bey İstanbul’da Meclis-i Meb’usan’a gidinceye kadar, bizimle
birlikte bulunmuşlardır.
Efendiler, hâtıra olarak küçük bir noktaya da işaret etmek isterim.
Benim bu Erzurum Kongresi’ne üye olarak girip girmemekliğim, üzerinde
düşünülmeye değer bulunduğu gibi, Kongre’ye katıldıktan sonra da başkan
olup olmamaklığım konusunda kararsızlık gösterenler olmuştur. Bu
kararsızlığı gösterenlerden bir kısmının düşüncelerini iyi niyet ve
içtenliklerine vermek mümkün ise de, diğer bazı kimselerin bu hususta
tamamen samimiyetten uzak, aksine lanetlenmiş bir maksadın peşine
düştüklerine daha o zaman şüphem kalmamıştı. Söz gelişi, düşman casusu
olup her nasılsa Trabzon ilinde bir yerden kendisini kongreye temsilci
seçtirerek gelen Ömer Fevzi Bey ve arkadaşları gibi. Bu zatın hainliği,
sonradan Trabzon’da ve oradan kaçtıktan sonra da İstanbul’daki faaliyet
ve hareketleri ile doğrulanmıştır.
Kongre’nin bitiminden iki üç gün önce, başka bir tartışma da söz konusu
olmaya başlamıştı. Bazı yakın arkadaşlarım benim Hey’et-i Temsiliye’ye
girerek, açıkça faaliyet göstermemi sakıncalı buluyorlardı. Görüşleri şu
noktalarda özetlenebilir: "Millî teşebbüs ve faaliyetlerin bütün
anlamıyla milletten doğduğunu, gerçekten millî olduğunu göstermek
lâzımdır. Bu takdirde, yapılacak teşebbüsler daha güçlü olur ve kimsenin
kötü yorumuna ve özellikle yabancıların olumsuz düşüncelerine fırsat
vermez. Fakat, tanınmış ve hele İstanbul Hükûmeti’ne Hilafet ve Saltanat
makamına karşı âsî duruma düşmüş, hücumların hedef noktası haline gelmiş
olan benim gibi bir adamın bütün bu millî teşebbüslerin başında
bulunduğu görülürse, faaliyetin millî gayelere dayanmaktan çok, şahsi
emellerin gerçekleştirilmesi maksadına dayandığı inancı uyanır. Bu
bakımdan Heyet-i Temsiliye’yi, illerin ve bağımsız sancakların seçeceği
kimseler oluşturmalıdır. Ancak, bu şekilde millî bir güç
gösterilebilir."
Bu görüşlerin ne dereceye kadar yerinde olup olmadığını araştıracak
değilim. Yalnız benim de bu görüşlere karşı olan düşüncelerimi ve
bunları dayandırdığım noktalardan bazılarını sayayım: Özellikle, ben
mutlaka kongreye katılmalı ve onu idare etmeliydim. Çünkü, zaman
geçirmeksizin millî iradenin faaliyete geçirilmesini ve milletin
doğrudan doğruya fiilî ve silâhlı olarak tedbirler almaya başlamasını
sağlamak zaruretine inanıyordum. Bu esaslı noktaları, takdir ve tespit
ettirebilmek için, kongrede aydınlatmak, yol göstermek ve bizzat idare
etmek şekliyle çalışmamı zorunlu görüyordum. Nitekim öyle oldu. Erzurum
Kongresi’nin daha önce açıkladığım ilke ve kararlarını, herhangi bir
temsilciler hey’etinin uygulama alanına sokturabileceğime henüz güvencim
olmadığını itiraf ederim.
Nitekim, zaman ve olaylar beni doğrulamıştır. Bundan başka, daha
Amasya’da iken karar verilip de millete her türlü vasıta ile tebliğ
ettirdiğim Sivas Genel Kongresi’nin toplanmasını sağlamak, bütün milleti
ve memleketi yalnız bir hey’etle temsil etmek, ayrıca yalnız Doğu
illerini değil, vatanın her köşesini aynı dikkat ve duyarlıkla savunma
ve kurtarma çarelerini bulmaya çalışmak hususlarını herhangi bir
hey’etin gerçekleştirebileceğine inanmadığımı açıkça ifade etmek
zorundayım. Çünkü, ben de böyle bir kanaat var olsaydı, benim işbaşına
geçtiğim güne kadar teşebbüs ve faaliyette bulunanların çalışmalarının
sonuçlarını bekler ve istifa etmemek yolunu tutardım. Hükûmet’e, Padişah
ve Halife’ye karşı isyan gereğini duymazdım. Aksine, ben de bazı iki
yüzlü ve iki taraflı oynayanlar gibi görünüşte pek şatafatlı ve
gösterişli olan, o günün Ordu Müfettişliği görevini ve Padişah
Hazretleri’nin Yaveri sıfatını taşımakta devam ederdim. Gerçi, benim
açıkça ortaya atılmamda ve bütün millî ve askerî hareketlerin başına
geçmemde elbette sakınca vardı. Ancak, o sakınca, başarısızlık halinde
herkesten önce ve herkesten çok benim, en büyük ceza ve azaba
uğratılmamdan başka bir şey olabilecek miydi? Oysa, bütün vatanın ve
koskoca bir milletin ölüm kalım dâvâsı söz konusu olurken, vatanseverim
diyenlerin kendi sonlarını düşünmelerinin yeri var mıydı?
Efendiler, ben, bazı arkadaşlarca ileri sürülen düşünce ve kuruntulara
uymuş olsaydım, iki bakımdan büyük sakıncalar ortaya çıkacaktı.
Birincisi; düşüncelerimde, kararlarımda ve bütün kişiliğimde yetersizlik
ve güçsüzlük olduğunu itiraf etmek ki, bu husus, benim vicdanımın emrine
uyarak yüklendiğim görev bakımından düzeltilmesi imkânsız bir yanılma
olurdu.
Efendiler, tarih itiraz edilemez bir şekilde ispatlamıştır ki, büyük
dâvâlarda başarı için sarsılmaz bir yetenek ve güce sahip bir önderin
varlığı şarttır. Bütün devlet adamları ümitsizlik ve beceriksizlik
içinde... bütün milletin başsız olarak karanlıklar içinde kaldığı bir
sırada, her vatanseverim diyen binbir çeşit insanın, binbir hareket ve
görüş tarzı ortaya attığı ve her şeyin allak bullak olduğu bir dönemde,
danışmalar yolu ile, birçok hatırlı ve nüfuzlu kimselere bel bağlama
gereğine inanmakla, güvenli ve kararlı bir şekilde ve özellikle hızla
yol almak ve en sonunda çok çetin olan hedefe ulaşmak mümkün müdür?
Tarihte, bu şekilde başarıya ulaşmış bir toplum gösterilebilir mi?
İkincisi, Efendiler; millet, memleket, siyaset ve ordu yönetimi ile
hiçbir ilgi ve ilişkileri bulunmamış, bu alanda başarıları görülmemiş ve
denenmemiş olan gelişigüzel kimselerden, söz gelişi Erzincanlı bir Nakşî
Şeyhi ve Mutki’li bir aşiret reisi gibi zavallılardan da kurulması
ihtimalden uzak olmayan herhangi bir temsilciler hey’etine, söz konusu
durum ve görev emanet edilebilir miydi? Edildiği takdirde, memleket ve
milleti kurtaracağız dediğimiz zaman, milleti ve kendimizi aldatmış
olmak gibi bir yanılgıya düşmeyecek miydik?
Bu nitelikteki bir hey’ete, perde arkasından yardım edilebileceği söz
konusu olsa bile, bu şekil güvenli bir yol sayılabilir miydi?
Bu söylediklerimin, o günlerde değilse bile, artık bugün bütün dünyaca
inkâr edilemeyecek gerçekler olarak kabul edildiğine asla şüphe yoktur.
Bununla birlikte, ben burada bu söylediklerimi geçmiş günlere ait bazı
hâtıra ve belgeler ile bir kere daha belirtmeyi, gelecek nesillerin
siyasî ve sosyal ahlâk terbiyesi açısından bir görev sayarım.
Bu dakikaya kadar olduğu gibi, bundan sonra da üzerinde duracağım
olaylar dolayısıyla, bu husus, kendiliğinden aydınlığa kavuşacaktır.
Efendiler, Erzurum Kongresi’nin bitiminde, Ferit Paşa’dan sonra Harbiye
Nezareti’ne yeni geldiği anlaşılan Nazım Paşa imzasıyla, 15. Kolordu
Komutanlığı‘na 30 Temmuz 1919 tarihli şöyle bir emir geldi:
"Mustafa Kemal Paşa ile Refet Bey’in hükûmetin kararlarına aykırı
faaliyet ve hareketlerinden dolayı hemen yakalanarak İstanbul’a
gönderilmeleri Bâbıâli’ce uygun görülüp, o bölgedeki memurlara emirler
verildiğinden, Kolordu’ca gereken yardımda bulunulması ve sonucundan
bilgi verilmesi rica olunur."
Bu emre Kolordu Komutanlığı tarafından lâyık olduğu şekilde cevap
verildi. Bu cevabı öteki komutanlara da verdirerek dikkatlerini
çektirdim.
Kongre bildirisi, memleket içinde her yere ve yabancı devlet
temsilcilerine çeşitli vasıtalarla gönderildi. Tüzük de komutanlara ve
öteki güvenilir makamlara kısım kısım şifre ile verilerek, oralarda
basılmasının ve çoğaltılıp dağıtılmasının sağlanmasına çalışıldı. Bu
durum tabiatiyla günlerce devam etti. Bu münasebetle, Sivas’ta 3.
Kolordu Komutanı Salâhattin Bey’den aldığım 22 Ağustos 1919 tarihli bir
telgrafta: "Tüzüğün ikinci ve dördüncü maddelerinin yayınlanmasını
sakıncalı bulduğu, bir kere daha incelenmesi gereği" bildiriliyordu.
İkinci madde:
 Topyekûn savunma ve direnme esasının kabul
edildiği;
Dördüncü madde:
 Geçici bir idare kurulabileceği
hususundaki maddelerdir.
Karakol Cemiyeti
Biz Erzurum’da kongre kararlarının her tarafça anlaşılmasını ve topyekûn
uygulanmasını sağlayıcı tedbirleri almaya çalışırken, bize "Karakol
Cemiyeti’nin Teşkilât-ı Umumiye Nizamnamesi, (Genel Kuruluş Tüzüğü) ve
Karakol Cemiyeti’nin Vezaif-i Umumiye Talimatnamesi (Genel Görev
Yönetmeliği) diye basılı bir takım kâğıtların, bütün orduya, komutan,
subay, herkese dağıtıldığı bildirildi.
Bu yönetmeliği okuyan bana en yakın komutanlar bile, bu teşebbüsün
benden geldiğini sanarak, birçok şüphe ve kararsızlıklara düşmüşler.
Benim bir yandan kongrelerle açıkça ortak millî faaliyetlerde
bulunurken, bir yandan da esrarengiz ve korkunç bir komite kurmaya
çalıştığım zannına kapılmışlar. Gerçi, bu örgütün ve teşebbüslerin
elebaşıları İstanbul’da bulunuyorlarmış; fakat teşebbüslerini benim ad
ve hesabıma yapmakta imişler.
Karakol Cemiyeti’nin genel kuruluş tüzüğü‘ne göre, genel merkez üyeleri,
sayıları, toplantı yer ve toplanış şekilleri, seçim usulleri ve
görevlendirilmeleri kesinlikle gizli tutulur.
Bir de, en ufak bir sırrı açığa vuran, Karakol Cemiyeti’ne bir tehlike
getiren, hattâ tehlikeye yol açabilecek bir şüphe uyandıran kimseler
derhal idam edilir.
Genel Görev Yönetmeliği’nde de bir "millî ordu’dan" söz ediliyor ve "bu
ordunun başkomutanı, büyük kurmay hey’eti, ordu, kolordu ve tümen
komutanları ile kurmayları seçilmiş ve tayin edilmiş olup gizli tutulur.
Bunlar görevlerini gizli olarak yaparlar" açıklaması okunur.
Efendiler, derhal komutanları uyararak, bu tüzük ve yönetmelik
hükümlerini asla uygulamamaları gerektiğini ve bu teşebbüsün kaynağını
araştırmakta olduğumu bildirdim.
Sivas’a varışımdan sonra, oraya gelen Kara Vasıf Bey’den anladım ki, bu
işi yapan kendisi ve bazı arkadaşları imiş.
Herhalde, bu hareket şekli doğru değildi. Herkesi idam ile tehdit ederek
bilinmeyen bir merkezin, bilinmeyen bir başkomutanın, bilinmeyen
birtakım komutanların emirlerine uymak mecburiyetinde bırakmaya
kalkışmak çok tehlikeliydi. Gerçekten de, bütün ordu mensuplarında
biribirlerine karşı bir güvensizlik ve korku başladı. Söz gelişi,
herhangi bir kolordu komutanının, "benim komuta etmekte olduğum
kolordunun acaba bilinmeyen gizli komutanı kimdir? Bu gizli komutan ne
vakit ve nasıl komutayı ele alacak ve bana ne gibi bir işlem
uygulayacak" gibi haklı bir takım kuruntulara kapılması ihtimalden uzak
değildi.
Sivas’ta Kara Vasıf Bey’e bu gizli merkezin, gizli başkomutanın ve gizli
büyük kurmay hey’etinin kimler olduğunu sorduğum zaman, hepsi siz ve
arkadaşlarınızdır, karşılığını vermişti. Bu beni büsbütün şaşırtmıştı.
Böyle bir karşılık elbette akla yatkın olamazdı. Çünkü, bana asla böyle
bir örgütlenmeden kimse söz etmiş ve iznimi de almış değildi.
Bu derneğin, sonradan, özellikle İstanbul’da yine aynı adla faaliyetini
sürdürmeye çalıştığı anlaşıldıktan sonra, kuruluşunda ve bununla ilgili
olarak bize vermek zorunda kaldıkları bilgilerde samimiyet
bulunabileceği iddia edilemez.
İstanbul Hükûmetini millî teşebbüsleri engellemekten vazgeçirmek,
başarıda sağlayacağı çabukluk ve kolaylık bakımından önemli idi. Bu
düşünce ile ve Ferit Paşa’nın, tabiatıyla hiç bir şey başaramadan, adeta
hakarete uğramış bir durumda İstanbul’a dönüşünden yararlanarak,
kendisine 16 Ağustos 1919 tarihinde bir şifreli telgraf yazdım. Bu
telgrafta başlıca şu cümleler vardır:
"Mösyö Clemenceau (Klemanso)‘nun, siz Sadrazam Hazretleri’nin yüksek
şahsiyetlerine olan ayrıntılı cevabını, ben âcizleri son günlerde
okuyunca İstanbul’a nasıl acı ve üzüntüler içinde dönmüş olduğunuzu
takdir ediyorum.
Vatanımızı paylaşma ve yok etme düşüncesini bu kadar açık ve haysiyet
kırıcı bir şekilde ortaya koyan bu ifade karşısında titremeyecek duygulu
bir insan düşünemiyorum. Tanrı‘ya binlerce şükredelim ki, milletimiz,
ruhundaki kahramanlık azmiyle, tarih boyunca sürüp gelen hayat ve
varlığını, hiçbir zaman ne kaderin akışına ne de böyle cellâtça
hükümlere kurban etmeyecektir.
Şimdi pek eminim ki, Sadrazam Hazretleri’nin yüksek şahsiyetleri,
bugünkü genel durumu, devlet ve milletin gerçek çıkarlarını üç ay önceki
gözlerle görmüyorlar.
Dokuz aydan beri iş başına gelen hükûmetlerin hep biribirinden daha çok
yıpranması ve sonunda da ne yazık ki, artık iş göremez bir duruma
düşmesi, milletin yüksek haysiyeti karşısında doğrusu pek üzücü oluyor.
Şurası bir gerçektir ki, vatan ve milletin mukadderatı adına, içeride ve
dışarıda sesini duyurmak ve söz sahibi olabilmek mutlaka millî iradeye
dayanmayı şart kılar.
Hayat hakkı ve bağımsızlığı için çalışan milletin amacındaki bu asalet
ve ciddiyete karşılık, İstanbul Hükûmeti, düşmanca davranmak yolunu
tutuyor. Bu davranış tarzı, elbette büyük bir üzüntü doğuruyor. Milleti,
İstanbul Hükûmetine karşı istenmeyen hareketlere sürükleyebilecek
niteliktedir. Çok açık olarak arzedeyim ki, millet her türlü iradesini
kullanabilecek güçtedir. Teşebbüslerinin önüne geçebilecek hiçbir kuvvet
yoktur.
İstanbul Hükûmeti’nin olumsuz teşebbüsleri hiçbir yerde hiçbir kimse
tarafından uygulanamayacaktır. Millet, çizdiği program çerçevesinde pek
kesin ve açık adımlarla hedefine doğru yürümektedir. İstanbul
Hükûmeti’nin şimdiye kadar süregelen engelleyici teşebbüslerinin hiçbir
yerde hiçbir etki yapamamakta olmasıyla gerçek durumun takdir buyurulmuş
olacağına şüphe edilemez.
İngilizlerin gösterdikleri yolda bir kurtuluş çaresi aramak da
boşunadır ve sonucu bir hiçtir. Bununla birlikte, İngilizler de en
sonunda kuvvetin millette olduğunu takdir ederek, hiçbir dayanağı
olmayan ve millet adına hiçbir taahhütte bulunamayan, bulunsa bile
milletçe kabul edilemeyecek olan bir hükûmetle sonuç alınabilecek bir
işe girişmenin mümkün olamıyacağına inanmışlardır......
Bütün dilekler şu noktada birleşmiştir ki, hükûmet meşru olan millî
akımı engellemeye çalışmaktan vazgeçerek, Kuva-yı Millîye’ye dayansın ve
bütün teşebbüslerinde kendine millî gayeyi rehber edinsin.
Bunun için de millî varlığı ve millî iradeyi temsil edecek olan
Meclis-i Meb’usan’ın en kısa zamanda toplanmasını
sağlasın!..........."
Efendiler, Sivas’ta toplanmasını sağlamaya çalıştığımız kongreye her
taraftan temsilci seçtirmek ve onların Sivas’a gelmelerini sağlamak
üzere, daha Amasya’da iken başlamış olan çalışma ve yazışmalar devam
ediyordu. Bütün komutanlar ve birçok vatansever her yerde olağanüstü bir
çaba harcıyorlardı. Ne var ki, yine her tarafta olumsuz ve aleyhte
propagandalar ve özellikle İstanbul Hükûmeti’nin engelleyici tedbirleri
işi güçleştiriyordu.
Bazı yerlerden hem temsilci seçmiyorlar, hem de maneviyat kıracak ve
herkesi ümitsizliğe düşürecek cevaplar veriyorlardı. Örnek olarak, 20.
Kolordu Komutanı adına, Kurmay Başkanı Ömer Halis Bey’in İstanbul’dan
gelen bilgileri içine alan 9 Ağustos 1919 tarihli şifresinde, şu
maddeler dikkate değer görüldü:
1-
 İstanbul temsilci göndermiyor. Oradaki işleri
uygun bulmakla birlikte, cesaretli bir duruma girmeyi de
istemiyor.
2-
 İstanbul’dan temsilci göndermek imkânsızdır.
Gönderilmek istenen kimseler, orada verimli, başarılı iş göreceklerine
emin olmadıklarından dolayı, boşuna masraf etmemek ve yolculuk
sıkıntılarına katlanmamak için hareket etmiyorlar.
(Bilindiği üzere, bazı kimseleri özel birer mektupla da davet
etmiştik.)"
Biz, her yerden temsilci seçtirmek ve göndertmekte karşılaşılan
güçlükleri yenmeye çalışırken, öte yandan Kongre’nin toplanması için en
güvenli bir yer olarak seçtiğimiz Sivas’ta da bir telâş ve heyecan
başladı.
Efendiler, burada, sırası gelmişken arz edeyim ki, ben Sivas’ı gerçekten
de her bakımdan güvenilir bir yer saymış olmakla birlikte, daha
Amasya’da iken Sivas’a gelen bütün yollar üzerinde uzaktan ve yakından
her türlü askerî tedbir ve tertipleri aldırmayı da dikkatli olmanın
gereği saymıştım.
Sivas Valisinin Endişeleri
Sivas’ın heyecanı şöyle öğrenildi. 20 Ağustos günü öğleyin Sivas Valisi
Reşit Paşa tarafından telgraf başına davet olunduğum zaman, Paşa’nın
uzun bir telgrafı veriliyordu. O telgraf şudur:
Önce rahatsız ettiğim için beni bağışlamanızı diler ve zâtıdevletlerinin
sağlığını sorarım. Neden rahatsız ettiğimi aşağıda belirtiyor ve
açıklıyorum efendim. Görünüşte, Fransızlara ait kuruluşları teslim
almak, gerçekte buraların durumu konusunda incelemelerde bulunmak üzere,
Cizvit papazlarıyla birlikte İstanbul’dan önceki gün Sivas’a gelerek
valilik makamını ziyaret eden Fransız subaylarının ziyaretlerini iade
için dün sabah yanlarına gitmiştim. Ziyaret ve görüşmenin sonunda orada
hazır bulunan Fransız Binbaşılarından Jandarma Müfettişi Mösyö Brunot
(Brüno), biraz özel görüşmek isteğinde bulunarak bendenizi başka bir
odaya aldı. Söylediği sözleri olduğu gibi aktarıyorum:
"Mustafa Kemal Paşa ile Kongre Hey’etinin Sivas’a gelerek burada da bir
kongre yapacaklarını işittim. Bunu İstanbul’dan Fransız subayları
söylediler. Sizinle bu kadar samimi görüşüp şahsınıza karşı pek çok
saygı duyarken bu konuyu benden saklamanıza çok üzüldüm" dedi. Bendeniz
de gereken cevabı vererek kendisini inandırmaya çalıştımsa da son söz
olarak: "Eğer, Mustafa Kemal Paşa Sivas’a gelir ve burada kongre yapmaya
kalkışırlarsa, beş on gün içinde buraları, işgal etme kararının
verildiğini kesin olarak biliyorum. İnanmazsanız, gerçekleştiğinde
görürsünüz. O zaman vatanınızın felâketini hazırlayanlar arasında siz de
girmiş olursunuz" sözlerini söyledi. Dahiliye Nezareti’nden aldığım
şifreli telgraf da başka şekilde yazılmış olmakla birlikte aynı kanaati
verecek nitelikte idi. Yeni gelen Fransız subaylarından biri de dün
kolordu komutanı ile uzun uzadıya görüşerek, kongre hakkında komutan
beyefendi’nin düşüncesini anlamaya çalıştığı gibi, bu sabah da Mösyö
Brunot bendenize gelerek, saat 15.00’te öteki Fransız subaylarıyla
birlikte kongre hakkında görüşüleceğini, ancak kendisinin aradaki
samimiyet dolayısıyla daha önce ayrıca görüşmek istediğini bildirdi. Bir
süre konuşulduktan sonra, sonuç olarak şunu da ekledi: "Ben dünden beri
bu mesele üzerinde çok düşündüm. Sonunda şuna karar verdim ki, eğer
Mustafa Kemal Paşa ile kongre hey’eti, Sivas kongresi’nde İtilâf
Devletleri aleyhine kışkırtmalarda bulunmazlar ve onlar hakkında
saldırgan bir dil kullanmazlarsa, kongrenin, toplanmasında hiçbir
sakınca yoktur. Bizzat ben General Franchet d’Esperey (Franşe
Despere)‘ye yazar, Mustafa Kemal Paşa hakkındaki tutuklama emrini geri
aldırır ve kongrenin toplanmasına engel olunmaması için Dahiliye
Nezareti’nden size emir verdiririm. Ancak, şu şartla ki, siz de benden
hiç bir şeyi saklamayacaksınız ve samimî dostluğumuzdan dolayı
birbirimize karşı daima açık bir dil kullanacağız. Yalnız, kongrenin
toplanma tarihini öğrenmek gerekir" dedi. Bendeniz de kendisine, bu
konuda bir şey bilmediğimi, öğrendiğimde kendisine bildireceğimi ve
aradaki dostluğa dayanarak hiçbir şeyi saklamayacağımı söyledim.
Binbaşının işgal konusunda dünkü kesin ifadesine rağmen, bugünkü
yumuşaklığının sebebini, bütün incelikleri gören yüksek dikkatinize arz
etmeyi görev bilir ve bu hususta sözü uzatmayı gereksiz sayarım. Öyle
anlaşılıyor ki, bunların düşüncesi, kongreyi Sivas’ta toplatmaya razı
görünerek sayın kongre üyeleri ile sizi burada toplamak ve el altından
hazırlıklarda bulunarak bütün arkadaşları ele geçirmekten ve işgal
olayını da bir oldu bitti haline getirmekten ibarettir. Dün akşam
Dahiliye Nezareti’nden aldığım şifreli telgraf da, başka şekilde
yazılmış olmakla birlikte, nitelik bakımından hemen hemen aynı idi. İşte
bendeniz her gerçeği gizli tutulmak izni ile efendimize arz ediyorum.
Bundan sonra tutulacak yolun belirlenmesi size düşer. Entrikalı bir
tehlikenin bu kadar yakın ve adeta elle tutulacak derecede görünürde
olduğunu bilip dururken, durumdan zâtıâlîlerini haberdar etmemeyi ve
dolayısıyla Sivas’ta kongre toplanmasından vazgeçilmesini arz etmemeyi
vicdanıma sığdıramadım. İşte bunun için zâtıdevletlerinden ve orada
bulunan diğer sayın arkadaşlardan pek çok rica ederim ki, ikinci bir
kongrenin toplanmasına kesin bir ihtiyaç yoksa, vazgeçilsin. Varsa, dört
yandan işgali pek kolay olan Sivas’ın toplantı merkezi olmasından
vazgeçilerek, işgal ihtimali pek uzak olan Erzurum’da veyahut uygun
görülürse, Erzincan’da toplanması çarelerinin araştırılmasını,
memleketin selâmeti adına isterim. Kolordu komutanı Selâhattin Beyefendi
de bu husustaki düşüncelerini ayrıca Kâzım Paşa Hazretleri aracılığıyla
size yazacaklardır. Şimdi yanımda bulunan eski Sivas milletvekili Rasim
Bey de, eski Erzurum Milletvekili Hoca Raif Efendi Hazretleri’ne bu
husustaki bilgi ve görüşlerini bildiren bir telgraf çekecektir. Elbette,
okuduktan sonra, Hoca Raif Efendi Hazretleri’nin Ilıca’dan dönüşünde
kendilerine yollamak lütfunda bulunursunuz. İşte efendim durum bu
merkezdedir. Herkesçe bilinen vatanseverliğinize karşı fazla rahatsızlık
vermekten çekinir, cevabınızda vereceğiniz emrinizi beklerim efendim.
İşte Rasim Bey’in telgrafı
Bu telgrafa orada verdiğim cevabı olduğu gibi arz edeceğim. Ertesi gün
Heyet-i Temsiliye adına da aynı nitelikte uzun bir telgrafla, vali
yatıştırılmaya ve inandırılmaya çalışıldı. Ayrıca Kadı Hasbi Efendi’ye
de dolaylı olarak bir telgraf çekildi. Kolordu Komutanı‘na da gerektiği
gibi yazıldı. Rasim Bey’e de endişeye kapılmaması için kendim yazdım."
Saat: 13.00
Sivas Valisi Reşit Paşa Hazretleri’ne
Verdiğiniz bilgilere ve yüksek düşüncelerinize özellikle teşekkürümü
arz ederim. Mösyö Brunot ve arkadaşlarının bir gözdağı vermek için
söyledikleri sözleri tamamiyle blöf olarak saydım. Sivas Kongresi’nin
toplanması yeni bir mesele değildir; aylarca öncesinden dünyaca bilinen
bir teşebbüstür. Gariptir ki, İstanbul’da bulunan yetkili Fransız
siyaset adamlarının da bana gönderdikleri haberler, Anadolu’da millet
tarafından girişilmekte olan teşebbüslerin pek haklı ve yasal olduğu,
milletimizin istekleri kendilerine açıkça bildirildiği takdirde, bunları
memnunlukla kabul ile gereğini yerine getireceklerine dair şimdiden
yazılı güvence vermeye hazır oldukları şeklindedir. Mösyö Brunot’nun
ikinci görüşmede ağız değiştirmesi ve yumuşaması, beni kazanma hedefine
dayanabilir. Binbaşı Brunot’nun dediği gibi, Sivas’ın Fransızlar
tarafından beş gün içinde işgali o kadar kolay bir şey değildir.
Zâtıdevletinizin hatırında olsa gerekir ki, İngilizler bu konudaki
tehditlerinde daha ileri giderek Batum’daki askerlerinin Samsun’a
çıkarılmasına karar verdiler. Hattâ, sözde beni yıldırmak için, bir
tabur bile çıkardılar. Fakat, bu teşebbüse karşı, milletin sarsılmaz bir
azim, iman ve ateşle karşı koyacağı gerçeği kendilerince anlaşıldıktan
sonra, hem kararlarından vazgeçmeye hem de Samsun’a çıkarmış oldukları
askerleriyle birlikte orada bulunan taburu da alıp götürmeye mecbur
olmuşlardır. Sivas Kongresi’nde ele alınacak hususlar da, Erzurum
Kongresi bildirisi’ndeki maddelerden kolaylıkla anlaşılacağına göre,
İtilaf Devletleri aleyhine kışkırtmalarda bulunmak gibi maksatlar asla
söz konusu değildir. Burada şunu da arz edeyim ki, bendeniz ne
Fransızların ve ne de herhangi bir yabancı devletin yardımına düşecek
şahsiyetlerden değilim. Benim için en büyük korunma yeri ve yardım
kaynağı milletimin bağrıdır. Kongrenin gereği zaman ve toplanma yeri
hakkında söz sahibi olmak, bendenizin kişisel kanaatinin pek üstünde bir
söz sahibi olan millet kararına bağlı bir durumdur. Yalnız, tahmin
buyurduğu gibi, Fransızların, kongre üyelerinin Sivas’ta toplanmasına
taraftar görünerek, sonradan onları ele geçirme imkanını bulabilmesi
bizce pek uzak kuruntulardandır. Bütün bu arz ettiklerimi Mösyö
Brunot’ya aynen söylemenizde hiçbir sakınca görmüyorum. Bu münasebetle
Mösyö Brunot ve arkadaşlarına, milletimizi savunmak için, Erzurum
Kongresi Bildirisi ile, bütün dünyaya olduğu gibi kendilerinin
İstanbul’daki siyasî temsilcilerine de duyurulmuş olan temel kararları
uygulamakta hiçbir şekilde kararsızlığa düşmesine imkân bulunmadığı
bildirilmiş olur. Mösyö Brunot bilmelidir ki, Fransızların Sivas’ı
işgale karar vermeleri, kendilerine pek pahalıya mal olabilecek yeni
kuvvetlerle ve çok paralarla yeni bir savaşa karar vermelerine bağlıdır.
Böyle bir kararın, Jandarma Binbaşısı Mösyö Brunot ve arkadaşları
arasında söz konusu edilse bile, Fransız milletince kabul edileceğine
ihtimal verilemez.
Milletvekili Rasim Bey’in, Raif Efendi Hazretleri’ne olan telgrafını
okudum. Korkmanın yeri olmadığının kendisine bildirilmesini rica
ederim.
Gerek bendenize vermiş bulunduğunuz bilgi ve düşünceleri gerek Rasim
Bey’in telgrafını Hey’et-i Temsiliye’ye olduğu gibi sunacağım. Yalnız,
Sivas Kongresi hakkındaki kesin karar ancak Hey’et-i Temsiliye’nin
görüşmeleri sonunda belli olacaktır. Alınacak karar, yüksek
şahsiyetinize elbette bildirilecektir. Yalnız, bugün için izninizle
isteğim, Brunot’nun tehditlerinin halk arasında yayılıp maneviyatın
bozulmasına engel olunmasıdır. Samimî saygılarımın kabulünü ve
Selâhattin ve Refet Beyefendi’lere selâmımın bildirilmesini izninizle
isterim. Muhterem Paşa Hazretleri.
Mustafa Kemal
(Verilen Cevap Üzerine Reşit Paşa’dan
 Alınan İkinci
Telgraftır)
"Bendeniz anlayabildiğim kadarını Efendimize bildirmekle, vicdanî
görevimi yerine getirmiş oluyorum. İstanbul’daki Fransız ordu ve siyaset
adamlarının görüşlerini ve zâtıdevletlerine karşı vermiş oldukları
sözlerin ne dereceye kadar güvenilebilir olduğunu kestirememekte
haklıyım. Şüphe götürmez olan vatanseverliğiniz açısından, vatanın
kurtuluşu söz konusu olduğuna göre, iyice düşünerek tutulması gerekli
yolun belirlenmesi Efendimize ve yüksek kongre hey’etinin orada bulunan
sayın üyelerine düşer. Emirlerinizi yerine getireceğimizi arz ile derin
saygılarımı sunarım, efendim.
Reşit
Efendiler, Diyarbakır ve Bitlis dolaylarındaki halkı aydınlatmak
amacıyla, oralarda ordu komutanı olarak bulunduğum sıralarda, bir
kısmını şahsen tanıdığım birtakım ileri gelenlere özel mektuplar yazdım.
Van, Bayezıt ve yakınlarında bulunan bazı aşiret beyleri ile de ilişki
ve bağlantılar kurdum.
Erzurum’dan Ayrılma Gereği
Nihayet, Efendiler, Ağustos içinde, her yerden bir takım temsilcilerin
Sivas’a doğru yola çıktıkları ve kısmen Sivas’a gelmeye başladıkları
anlaşıldı. Sivas’a gelen temsilciler tarafından bizim Sivas’a ne zaman
hareket edecğimiz sorulmaya başlandı.
Artık Erzurum’dan ayrılmak gerekiyordu. Fakat, şimdiye kadar verdiğim
bilgilerden anlaşılmıştır ki, Sivas Kongresi, Doğu ve Batı illeri ile
Trakya’nın yani bütün bir memleketin birliğini sağlamak gayesini
güdüyordu. Bu sebeple kongrede Doğu illerinin de temsilcileri bulunması
gerekirdi. Bu illerden Sivas Kongresi için temsilciler seçtirmeye
kalkışmak ise, uygulanması bakımından değeri olmayan bir düşünceydi.
Erzurum Kongresi’ni yapan temsilcilerin, Sivas’a gönderilmesine
kalkışmanın da mümkün olamayacağı anlaşılıyordu. Zaten, Vilâyât-ı
Şarkiye Müdafaa-i Hukuk Cemiyeti adına, kendi illerinden yetki almış
olan bu temsilcilerin daha genel bir amaca yönelen yetkileri de yoktu.
Bu bakımdan Erzurum Kongresi’nin, Sivas Kongresi’ne Doğu’daki seçim
bölgeleri adına, bir temsilci hey’et gönderme yetkisini alamayacağı da
belliydi.
Yeniden temsilci seçtirmeye kalkışmak pratik bakımdan ne kadar geçersiz
idiyse, birtakım teorik fikir çerçevesi içinde sıkışıp kalmak da o kadar
geçersiz idi.
En basit ve çıkar yol, Vilâyât-ı Şarkiye Müdafaa-i Hukuk Cemiyeti’nin
Temsil Hey’eti’ni Sivas’a götürüp, kongreye katmaktan ibarettir.
Üyelerden Mutki Aşiret Reisinin Mutki Dağlarından çıkmaktan korktuğunu
bilirdim. Siirt Milletvekili Sadullah Bey’de ortada yok.
Servet ve İzzet Beyler kongre biter bitmez birer mazeretle Trabzon’a
gitmiş bulunuyorlar.
Erzurum’da Rauf Bey ve Raif Efendi var. Raif Efendi de özür diliyor.
Yolumuz üzerinde, Erzincan’da Şeyh Fevzi Efendi’yi bulabileceğiz.
Servet ve İzzet Beyleri davet ettim, gelmediler. Raif Efendi’ye bizimle
birlikte gelmesi için rica ettik, kabul etti.
Nihayet, Hey’et-i Temsiliye üyeleri olarak Erzurum’dan üç kişi,
Erzincan’dan bir kişi ve Sivas’ta bulduğum Bekir Sami Bey ile beş kişi
olduk. Sivas Kongresi’ne katılan temsilcilerin ellerindeki kartları
inceleme gereği duyulduğu zaman, ben, orada şöyle bir belge hazırladım
ve altına Hey’eti Temsiliye’nin mührünü bastım.
Hey’et-i Temsiliye’den:
Mustafa Kemal Paşa
Rauf Bey
Ulemâdan Raif Efendi
Şeyh Fevzi Efendi
Bekir Sami Bey
Yukarıda adları yazılı şahıslar, Doğu Anadolu adına Sivas Kongresi’nde
bulunmak üzere Erzurum Kongresi’nce görevlendirilmiştir." (Mühür)
Efendiler, Erzurum’dan ayrıldığımız tarih 29 Ağustos 1919’dur.
Sivas Yolunda
Amasya’dan Erzurum’a gelirken, Sivas’ta küçük bir hikâyeye konu olan
olay hatırlarınızdadır. Gariptir ki, Erzurum’dan Sivas’a giderken de
buna benzer küçük bir durumla karşılaştık.
Erzincan’dan batıya hareket ettiğimiz günün sabahı, Erzincan Boğazı‘nın
girişine gelir gelmez, bazı Jandarma erlerinin ve subaylarının,
heyecanlı ve telâşlı bir şekilde otomobillerimizi durdurduklarını
gördük.
Durumu açıkladılar: "Dersim Kürtleri boğazı tutmuşlardır. Tehlike var.
Geçilemez."
Bir subay, merkeze kuvvet gönderilmesini yazmış. O kuvvet gelince,
hazırlık yapacak, hücum edecek ve eşkiyayı püskürterek yolu açacakmış...
Pek iyi ama, bu eşkiyanın kuvveti nedir? Neresini nasıl tutmuş? Ne kadar
kuvvet ve ne vakit gelecek?
Bu sorunlar çözülünceye kadar, geri Erzincan’a dönmek ve kimbilir nice
günler beklemek gerekir. Bizim ise, işimiz pek aceleydi. Ben Erzurum ile
Sivas arasındaki yolu belli bir zamanda geçip kararlaştırılan günde
Sivas’ta bulunamazsak, şurada veya burada şu veya bu sebeple korkup
kaldığım, Sivas’ta ve başka yerlerde duyulursa panik başlayabilir, işler
altüst olabilirdi.
O halde karar? Tehlikeyi göze alıp yola devam etmek. Başka çaremiz de
yoktu. Yalnız ufak bir tedbir almayı uygun buldum.
Hafif makinalı tüfeklerle silâhlanmış olan fedâkâr arkadaşlarımızdan
birkaçını - şimdi bir alay komutanı olan Osman Bey ki, Tufan Bey adıyla
tanınmıştır. Bunların başında idi - bir otomobille kendi otomobilimizin
önüne geçirdik. Sağdan soldan gelecek uzak mesafedeki ateşlere aldırış
etmeyerek, otomobiller, yol üzerinde hızla ilerlemeye devam edecekler.
Vurulan, ölen olursa, onlarla meşgul olunmayacak... Tam yol üzerinde veya
yakınında, yolu kapamış olan eşkiyaya rastlanırsa hepimiz otomobillerden
atlayacağız ve bunlara hücum ederek yolu açacağız. Kalanlar tekrar
kullanılabilir durumdaki otomobillere binerek ve hızla uzaklaşarak yola
devam edecekler... İşte verilen emir de buydu...
Bu tedbiri ve bu tarzdaki hareketi yerinde ve emniyetli görmeyenler
bulunabilir. Gerçi bu tarihlerde Elâzığ Valisi Ali Galip Bey’in
Dersim’de dolaştığı, bazı propaganda ve tertiplere giriştiği bilinmekte
idiyse de, açıklayayım ki, ben önce boğazın gerçekten tutulmuş olduğuna
inanmadım. Bunu İstanbul Hükûmeti’ne hizmet edeceklerini tahmin ettiğim
bazı kimseler tarafından, sırf beni geri dönmeye mecbur etmek için
kurulmuş bir plân olarak kabul ettim. İkincisi, eğer Dersim Kürtleri
boğazı tutmuşlarsa, bunların alabilecekleri tertibatın, uzak tepelerden
yola ateş etmekten ibaret kalması bence çok muhtemeldi.
Özet olarak, yürüdük, boğazı geçtik ve 2 Eylül 1919 günü Sivas’a vardık.
Halkın, şehrin çok uzaklarından başlayan büyük ve parlak gösterileriyle
karşılandık.
3. Kolordu Komutanı olan Selâhattin Bey, Sivas’ta bulunuyordu. Vali Paşa
ile birlikte, kongreye gelen temsilcilerin yerleştirilmesinde, Hey’et-i
Temsiliye için lise binasının ve kongrenin yapılacağı salonun
hazırlanmasında, ayrıca her türlü tedbirin alınmasında, bir
konukseverlik örneği verecek şekilde mükemmel çalışmışlardır.
Refet Bey orada değildi. Nerede bulunduğunu da kimse bilmiyordu. 7
Temmuz 1919 tarihli genelgemiz uyarınca, kendi bölgesi olan 3. Kolordu
bölgesinden ayrılmaması gerekir ve özellikle tam Sivas’ta kongre
yapılacağı günlerde, orada bulunması uygun düşerdi. Haberleşme sonunda
kendisinin Ankara’da olduğu anlaşıldı. Ankara’da Kolordu Komutanı Ali
Fuat Paşa’ya, "derhal ve mutlaka Sivas’a gönderilmesini" emrettim. 7
Eylül’de geldi ve Hey’et-i Temsiliye üyesi olarak tarafımdan Kongre
Hey’etine takdim edildi.
Efendiler, bizden önce gelmiş olan temsilciler, gelişimizi beklerken,
aralarında toplantılar yapmışlar ve hazırlık olarak bazı tasarılar
kaleme almışlar.
Bizim gelişimizden sonra da bazı özel toplantılar ve görüşmeler
yapılmış. Bu defa bazı kararlar da verilmiş. İzin verirseniz, çok
karakteristik olduğu için bu noktayı açıklayayım:
Sivas Kongresi Açılıyor
Sivas Kongresi, 1919 4 Eylül Perşembe günü saat 14.00’te açıldı. Öğleden
önce temsilciler arasında bulunan ve öteden beri şahsen tanıdığım Hüsrev
Sami Bey yanıma gelerek şöyle bir haber getirdi: "Rauf bey ve diğer bazı
kimseler Bekir Sami Bey’in evinde özel bir toplantı yapmışlar ve beni
başkan yapmamaya karar vermişler." Arkadaşların, özellikle Rauf Bey’in
böyle bir davranış içine girmesine asla ihtimal vermedim. Hüsrev Sami
Bey’e itiraf edeyim ki, biraz ciddi olarak, böyle anlamsız sözleri bana
getirmemesi uyarısında bulundum. Verdiği haberin aslı olmak imkân ve
ihtimali bulunmadığını, arkadaşlar arasında, yanlış anlaşılmalara yol
açabilecek sözler sarfedilmesinin doğru olmadığını da ekledim.
Efendiler, ben bu kongrede başkanlık meselesine önem vermiyordum.
Başkanlığa, belki yaşlı bir zatın getirilmesinin uygun olacağını
düşünüyordum. Bu maksatla, bazı arkadaşların da düşüncelerini yokladım.
Bu arada, kongre salonuna girmeden önce koridorda Rauf Bey’e rastladım.
"Kimi başkan yapalım?" dedim. Rauf Bey, âdeta heyecanlı bir sesle, zaten
söylemeye hazırlanmış olduğu o anda halinden anlaşılan bir tavırla ve
keskin bir dille: "Sen başkan olmamalısın" dedi. Derhal, Hüsrev Sami
Bey’in verdiği haberin doğruluğuna inandım ve doğrusu üzüldüm. Gerçi,
Erzurum Kongresi’nde de benim başkanlığımı sakıncalı görenler vardı.
Fakat onların nasıl kimseler olduklarını belirtmiştim. Bu defa en yakın
arkadaşlarımın aynı zihniyeti açığa vurmaları beni düşündürdü. Rauf
Bey’e: "Anladım, Bekir Sami Bey’in evinde aldığınız kararı bana
bildiriyorsun" dedim ve cevabını beklemeden yanından uzaklaşarak kongre
salonuna girdim.
Kongrenin açılmasından sonra ilk söz alan bir yüksek zatın, kongre
tutanaklarına aynen geçmiş olan şu konuşmasını dinledik:
"Efendim, şimdi tabiî başkanlık meselesi söz konusu olacak. Bendeniz
başkanlığın birer gün veyahut birer hafta devam etmek üzere sıra ile
yapılmasını ve üyelerin veya temsil edilen il ve sancak adlarının baş
harfleri esas alınarak alfabe sırasına uyulmasını teklif ediyorum."
Efendiler, garip bir tesadüftür ki, bu teklif sahibinin temsil ettiği
ilin adı elif (A) ile başladığı gibi, kendi adının ilk harfi de (A) ile
başlıyordu. Ben davet sahibi sıfatıyla bir konuşma yaparak kongreyi
açtıktan sonra, geçici olarak başkanlık makamında bulunuyordum.
"Buna neden gerek duyuluyor, efendim?" diye sordum.
Teklif sahibi: "Bu şekilde işin içine şahsiyet karışmamış olacağı gibi,
eşitlik ilkesine uyulduğu için dışarıya karşı da olumlu bir etki yapmış
olur" dedi.
Efendiler, ben vatanın, teklif sahibi ile birlikte bütün milletin ve
hepimizin bir felâket çıkmazında bulunduğumuzu gözönüne getirerek,
kurtuluş çaresi olduğuna inandığım teşebbüsleri, sonsuz güçlük ve
engellere rağmen, maddî, manevî bütün varlığımla bir sonuca ulaştırmaya
çalışırken, benim en yakın arkadaşlarım daha dün İstanbul’dan gelmiş ve
doğal olarak işin içyüzünü bilmeyen, saygı duyduğum yaşlı bir zatın
diliyle, bana şahsiyetten söz ediyorlar.
Bu teklifi oya koydum. Çoğunlukla reddettiler. Başkan seçimini gizli
oyla yaptırdım. Üç olumsuz oya karşı, beni başkan seçtiler.
Sivas Kongresi’nin gündemini, Erzurum Kongresi’nin tüzük ve bildiri
metinleri ile, bizden önce Sivas’a gelmiş olan yirmibeş kadar üyenin
hazırladığı bir uyarı metni oluşturacaktı.
İlk açılış günü olan 4 Eylül ile, beşinci, altıncı günler yani üç gün,
İttihatçı olmadığımızı ispat için yemin etmek gerektiğinden, yemin
formülü hazırlamakla, Padişah’a sunulacak bir yazı (arıza) yazmakla,
kongrenin açılışı dolayısıyla gelen telgraflara cevap vermekle ve
özellikle, kongre siyasetle uğraşacak mı uğraşmayacak mı konusunun
tartışması ile geçti. İçinde bulunulan mücadele ve yapılan işler
siyasetten başka bir şey değilken, bu son konuyu tartışmak, hayretle
karşılanacak bir durum değil midir?
En sonunda, Kongre’nin dördüncü günü asıl hedefe geldik ve aynı günde,
Erzurum Kongresi Tüzüğü‘nün metnini görüşerek hemen bir sonuca bağladık.
Çünkü, Erzurum Kongresi’nin Tüzüğü‘nde yapılması gereken değişiklikleri
zaten hazırlamış ve gereken kimseleri de aydınlatmış bulunuyorduk.
Bununla birlikte, yapılan değişiklikler sonradan bazı itirazlara,
anlaşmazlıklara birçok yazışma ve tartışmalara yol açtığı için,
değiştirilen noktaların önemli olanlarına işaret edeceğim:
1-
 Derneğin adı "Şarkî Anadolu Müdafaa-i Hukuk
Cemiyeti" idi. "Anadolu ve Rumeli Müdafaa-i Hukuk Cemiyeti"
oldu.
2-
 "Hey’et-i Temsiliye, bütün Doğu Anadolu’yu temsil
eder" yerine "Hey’et-i Temsiliye bütün vatanı temsil eder" dendi. Mevcut
üyelere altı kişi daha eklendi.
3-
 "Her türlü işgal ve müdahaleyi Rumluk ve Ermenilik
kurma gayesine bağlı sayacağımızdan, topyekûn savunma ve direnme ilkesi
kabul edilmiştir" yerine "Her türlü işgal ve müdahalenin özellikle
Rumluk ve Ermenilik kurma gayesine yönelmiş faaliyetin reddi konularında
topyekûn savunma ve direnme ilkesi kabul edilmiştir"
denildi.
Bu iki cümlede anlam bakımından elbette büyük fark vardır. Birincisinde
İtilâf Devletlerine karşı düşmanca tavır alma ve direnmeden söz
edilmiyor. İkincisinde bu husus açıklık kazanıyor.
4-
 Tüzüğün dördüncü maddesinde yer alan konu oldukça
tartışmalı geçti. Madde şuydu:
"Osmanlı Hükûmeti’nin yabancı devletlerin baskısı karşısında, buraları
(yani Doğu illerini) bırakmak ve ilgilenmemek zorunda kaldığı
anlaşılırsa, alınacak idarî, siyasî, askerî tedbirlerin tayin ve
tespiti" yani geçici bir idare kurma konusu.
Sivas Kongresi Tüzüğü‘nün bu maddesindeki "buraları" yerine "yurdumuzun
herhangi bir parçasını bırakmak ve ilgilenmemek..." şeklinde daha geniş ve
genel bir kayıt kondu.
Bundan sonra, 8 Eylül toplantısında sözünü ettiğim muhtıra ele alındı.
Bu muhtırada başlıca Amerikan mandası üzerinde duruluyordu.
O günlerde, İstanbul’dan gelen bazı kimseler Amerikalı Mister Brown
(Bravn) adında bir gazeteciyi de Sivas’a getirmişlerdi.
Bu konu üzerinde kongrede geçen görüşmelere yer vermeden önce, yüksek
topluluğunuzu yeterince aydınlatabilmek için, bazı ön bilgiler arz
edeyim.Bu bilgiler, Erzurum’dan beri başlayan bazı haberleşmelerden daha
iyi anlaşılacağı için, onları olduğu gibi sunacağım:
Güvenlikle ilgili
ve çok acele
Amasya, 25/26.7.1919
Erzurum’da 3. Ordu Müfettişliği
 Kurmay
Başkanlığı‘na
1-
 Mustafa Kemal Paşa’ya özel: Bu gün 25 Temmuz 1919
akşamı Bekir Sami Beyefendi Amasya’ya geldiler. Kendileri ile uzunca bir
süre görüşmek şerefine eriştim. Mustafa Kemal Paşa’ya ve Rauf
Beyefendi’ye saygılarını sunarlar. Kendisi aşağıdaki düşüncelerini arz
etmekliğimi rica etmiştir.
2-
 Bağımsızlık, elbette istenir ve tercih edilir.
Ancak, tam bağımsızlık istediğimiz takdirde, vatanın birçok parçalara
ayrılacağı kesin ve şüphesizdir. Şu halde, ikiüç ili içine almaktan
ibaret olacak bağımsızlığa, vatanımızın bütünlüğünü garanti altına
alacak yabancı bir devletin himayesi (mandaterlik) elbette tercih
edilir. Osmanlı ülkesinin tamamını içine alan haklılığımız ve dışarıdaki
temsil hakkımız eskiden olduğu gibi devam etmek şartıyla, belirli süre
için Amerika mandasını istemeyi milletimiz için en yararlı bir çözüm
şekli olarak kabul ediyorum. Bu konuda Amerika temsilcisiyle görüştüm.
Birkaç kişinin değil, bütün bir milletin sesini Amerika’ya duyurmak
gerektiğini söyledi ve aşağıdaki şartlar çerçevesinde Wilson’a,
Senato’ya ve Amerikan Kongresi’ne başvurulmasını teklif
etti:
a)
 Adil bir hükûmetin kurulması,
b)
 Öğretim ve eğitimin yayılması ve
genelleştirilmesi,
c)
 Din ve mezhep hürriyetinin
sağlanması,
d)
 Gizli anlaşmaların kaldırılması,
e)
 Bütün Osmanlı ülkesini sınırları içine alacak
şekilde, Amerikan Hükûmeti’nin bizi yönetimi altına almayı kabul
etmesi.
3-
 Bundan başka kongremizin seçeceği bir hey’eti,
Amerika’ya bir zırhlı ile göndermeyi de temsilci üzerine
almıştır.
4-
 Bekir Sami Bey, daha bir iki gün buralarda
kalacağından, her türlü emir ve talimatın benim aracılığımla
gönderilmesini, özellikle Sivas Kongresi’nin ne zaman toplanacağının ve
kendilerinin o güne kadar nerede beklemesinin uygun olacağının
bildirilmesini istirham eylemekte olduğu.
5’nci Kafkas Tümeni
Komutan Vekili Arif
Erzurum
Şifre
Acele ve kişiye özel
196
Amasya 5. Tümen Komutanlığı‘na
1-
 Şimdi Amasya’da bulunan eski Vali Bekir Sami
Beyefendi’ye özel: Zâtıâlilerinin telgrafından çok yararlandık.
Toplanmış bulunan Vilâyât-ı Şarkiye Kongresi - (Doğu İlleri Kongresi),
hemen her tarafta kendi memleketleri halkınca etkili, hatırı sayılır ve
söz sahibi olarak tanınmış kimselerden kurulmuş yetkili bir hey’et
durumundadır. Bu kongrede, şimdiye kadar yapılan görüşmelerde, devlet ve
milletin bağımsızlığının bölünmezliği ısrarla savunulmaktadır. Bu
bakımdan, bizce de daha şartları ve niteliği belirsiz olan bir Amerika
mandaterliğinden kongrede doğrudan doğruya söz edilmesi pek sakıncalı
olacağından, zâtıâlilerinin İstanbul’da temasta bulunduğu kimselerle
yaptığı görüşmelere dayanarak aşağıdaki noktaların açıklanması ve
bizleri hemen aydınlatmanızı özellikle rica ederiz. Bundan önce de
doğrudan doğruya İstanbul’dan gelen bu konudaki bilgiler şüpheli
görüldüğünden, aynı esaslar çerçevesinde açıklama istendiği gibi, 21
Temmuz 1919 tarihinde Sivas’ta Refet Bey vasıtasıyla İstanbul’dan alınan
bilgilerde de yine şüpheli noktalar bulunduğundan, oradan da şartlar
hakkında kestirmeden açıklama istenmiştir.
a)
 Tam bağımsızlık istendiği takdirde, vatanın birçok
parçalara ayrılacağı kesin ve şüphesizdir, buyuruluyor. Bu görüşün
kaynağı nedir?
b)
 Vatanın bütünlüğünden maksat, memleketin bütünlüğü
mü, yoksa hâkimiyet hakları mıdır?
c)
 Osmanlı ülkesinin tamamını içine alan haklılığımız
ve dışarıdaki temsil edilme hakkımız eskiden olduğu gibi devam etmek
şartiyle mandaterlik istemeyi en yararlı bir çözüm olarak kabul
buyuruyorsunuz. Ancak, temsilcinin ileri sürdüğünü bildirdiğiniz
maddeler ile bu şekil birbiri ile çelişmiş görünüyor. Çünkü,
haklılığımız eskiden olduğu gibi devam ettiği takdirde, hükûmet, yasama
gücünün güvenine sahip ve denetimine doğal bir hey’etten ibaret olur ki,
artık bu hey’etin kuruluşunda Amerika’nın müdahalesi ve etkisi olamaz.
Bu durumda ya meşruluk devam edecektir ve Amerika’dan âdil bir Hükûmetin
kurulmasını istemeye gerek yoktur. Yahut da, istendiğine göre,
haklılığın devamı sözden ibaret kalır.
d)
 Öğretim ve eğitimin yayılmasından ve
genelleştirilmesinden maksat nedir? İlk anda hatırımıza gelen,
memleketin her tarafında Amerikan okullarının açılmasıdır. Çünkü daha
şimdiden yalnız Sivas’ta yirmi beş kadar okul açmışlardır ki, yalnız bir
tanesinde bin beşyüz kadar Ermeni öğrenci vardır. Bu durum karşısında
Osmanlı ve İslâm öğretim ve eğitimin yayılması ve genelleştirilmesi ile
bu faaliyet nasıl bağdaştırılacaktır.
e)
 Din ve mezhep hürriyetinin sağlanması maddesi de
önemlidir. Patrikhanelerin hakları devam ederken bunun farklı yanı ve
anlamı nedir?
f)
 Temsilcinin beşinci madde olarak sözünü ettiği
bütün Osmanlı ülkesinin sınırları ne demektir? Yani savaştan önceki
sınırlarımız mıdır? Eğer bu deyim içinde Suriye ve Irak da varsa,
Anadolu halkının Arabistan adına mandaterlik isteğine hak ve yetkisi
olabilir mi?
g)
 Bugünkü hükûmetin politikası nedir? Tevfik Paşa,
neden Londra’ya gitti? Amerikalılar gibi İngiizlerin de ayrıca bir
mandaterlik politikası güttükleri anlaşılıyor. Aralarındaki fark nedir?
Hükûmet Amerikan mandası için ne düşünüyor? Yani buna eğilimli mi, yoksa
isteksiz mi? Amerikalılar mandayı almaya ne dereceye kadar yatkın ve
isteklidirler?
2-
 Sivas Kongresi’nin toplanması, Erzurum
Kongresi’nin sonucuna bağlıdır. Bununla ayrıca uğraşılmaktadır. Yüksek
şahsiyetlerinin bunu beklemek üzere ya Tokat’ta yahut Amasya’da
bulunmaları uygundur. Saygılarımızı sunarız.
Mustafa Kemal
Güvenlikle ilgili
Acele
93
Amasya, 30.7.1919
3. Ordu Müfettişliği
 Kurmay
Başkanlığı‘na
1-
 Mustafa Kemal Paşa’ya özel; Bekir Sami Bey’den
alınan cevap aşağıda arz olunur:
a)
 Tam bağımsızlık istendiği takdirde, vatanın birçok
bölgeye ayrılacağı ve birkaç mandaya bağlı tutulacağımız Dörtler
Komisyonu’nca (Paris Barış Konferansı Komisyonu) kararlaştırılmıştır. Bu
bakımdan ve buna engel olmak için, Amerikan temsilcisi, bir manda
istemenin en uygunu olacağını söylemiştir.
b)
 Yalnız güvenlik hakları söz konusudur; yurt
bütünlüğümüzün korunması temel ilkedir.
c)
 Amerika’dan herhangi şekilde bir hükûmet
istemeyeceğiz. Amerika’ya âdil bir hükûmet kuracağımız konusunda güvence
vereceğiz. Anayasamızın hükümleri yürürlükte kalmak, Hânedan’ın her
türlü hüküm sürme haklarına dokunulmamak ve korumak, eskiden olduğu gibi
dışarıda temsilcilerimiz bulunmak şartıyla, Amerikan Hükûmeti’nin
mutluluğumuza ve gelişmemize yardımcı olmasını isteyeceğiz.
İsteyeceğimiz manda şekli budur.
d)
 Öğretim ve eğitimin yayılmasından ve
genelleştirilmesinden amaç, Amerikan okullarının köylerimize kadar
girmesine izin vermek değil, millî ve islâmi öğretim ve eğitimi yaymaya
ve genelleştirmeye çalışacağımız konusunda kendilerine söz vermekle
birlikte yardımlarını istemektir. Mandaterliği Amerikan Misyonerlerine
değil, Amerikan Hükûmetine vermek istiyoruz.
e)
 Din ve mezhep hürriyeti esasen dinî ve islâmî
ilkelerimizin gereğidir; Amerikan kamuoyu bu gerçeği bilmediği için,
kendilerine bu konuda güvence vermek istiyoruz. Temsilcinin sözünü
ettiği sınırlar, savaştan önceki sınırlarımızdır. Suriye ve diğer
memleketler üzerinde bizim mandaterlik isteğine yetkimiz olup olmaması
kongrece çözülecek bir sorundur. Esasen, Suriye ve Irak’ta Amerikan
hey’etleri halk oyuna başvurdular. Suriye ve Filistin’de bağımsız bir
Arap hükûmeti kurulmasını istemekle birlikte, Amerikan mandasını
ötekilerden daha üstün tuttuklarını gösterdiler.
f)
 Bugünkü hükûmet daha yeni kurulduğundan politikası
belli değildir. Ancak, daha önceki hükûmetlerin siyasetleri güçsüzlük ve
İtilâf kuvvetlerinin her emrine boyun eğmekti. Tevfik Paşa, Londra’ya
giderek Ferit Paşa ile geri dönmüştür. Amerika, Ermenistan Hükûmeti
belli olmadan yalnız oralarda dolaşan heyetlerinin verdiği raporlara
göre, büyük bir Ermenistan’ın kurulmasına maddî olarak imkân bulunmadığı
görüşündedir. Manda konusundaki ayrıntılı bir rapor, posta ile
gönderilmek üzeredir.
g)
 Şimdilik tarafınızdan yapılacak tebligatı beklemek
üzere Tokat’ta bulunacağım. Amasya ve Tokat ile ilçelerde gerekli
tebliğlerde bulunmakta ve bunların iyi sonuçlar vereceğini ümit
etmekteyim. Hepinize saygılarımı sunarım, efendim.
5. Tümen Komutanı
Arif
Şifre
Kişiye Özel, Erzurum,
Amasya’da 5. Tümen Komutanlığı‘na
Bu telgrafın hemen Bekir Sami Beyefendi’ye ulaştırılması ve cevabının
acele olarak alınması rica olunur.
Bekir Sami Beyefendi’ye Özel:
İlgi: 3.7.1919. Amerikan mandası hakkındaki son açıklamalarınızı
öğrendik. Bu şartlara göre aslında korkulacak bir şey olmamak lâzım.
Bununla birlikte daha bir nokta hakkındaki yüksek görüşlerinizi de almak
istiyoruz. Lehimizde bu kadar elverişli şartlar ileri sürülmesine yatkın
bulunacak olan Amerikan Hükûmeti, böyle bir mandaterliği kabul etmesine,
yani buna katlanmasına karşılık, Amerika adına ne gibi yarar ve çıkarlar
sağlamış olacaktır? Bununla kendi hesaplarına elde edecekleri sonuç
nedir? Bu konudaki yüksek düşünce ve bilgilerinizle de bizi
aydınlatmanızı acele bekleriz, efendim.
Mustafa Kemal
Amasya, 3.8.1919
3. Ordu Müfettişliği Kurmay Başkanlığı‘na
Bekir Sami Bey’den alınan cevap aşağıda arz olunur:
Mustafa Kemal Paşa’ya Özel: Amerikalılarla şimdiye kadar yapılan
görüşmeler tabiatıyla hep özel bir şekilde olmuş ve sırf bir varsayımdan
ibaret kalmış olduğu için, mandaterliklerin her iki tarafa yükleyeceği
şartlar üzerinde durulmamıştır. Mümkünse, hazırlıklara başlanarak Sivas
Kongresi’nin bir an önce açılması gereğini özet olarak arz
ederim.
Kurmay Yarbay
Arif
Saygıdeğer Efendim,
Memleketin siyasî durumu en son çizgisine geldi. Kendimize bir yön
çizebilmek için Türk milletinin zarını atıp, olumlu bir durum alma
zamanı ise geçmek üzere bulunuyor.
Dış durum İstanbul’da şöyle görünüyor:
Fransa, İtalya, İngiltere, Türkiye’nin mandaterlik meselesini Amerikan
Senatosu’na resmen teklif etmiş olmakla birlikte, Senato’nun bu teklifi
kabul etmemesi için bütün güçlerini kullanıyorlar. Bölüşümden pay
kaçırmak, elbette işlerine gelmiyor.
Suriye’de aradığını bulamayan Fransa, zararını Türkiye’den kapatmak
istiyor. İtalya, namuslu bir emperyalist olduğundan, savaşa, ancak
Anadolu’nun bölüşülmesinde pay almak için girdiğini açıktan açığa
söylüyor. İngiltere’nin oyunu biraz daha incedir.
İngiltere, Türk’ün birliğini, çağdaşlaşmasını, gerçek bir bağımsızlık
kazanmasını, gelecekte bile istemiyor. Yeni imkân ve görüşlerle tamamen
çağdaş ve kuvvetli bir Müslüman - Türk hükûmeti, başında Hilâfet de
olursa, İngiltere’nin elindeki müslüman esirleri için kötü bir örnek
olur. İngiltere, Türkiye’yi bütünü ile ele geçirebilse, kafasını kolunu
koparır, birkaç yılda sadık bir sömürge durumuna sokar. Buna,
memleketimizde en başta ve özellikle dinî sınıflar çoktan
taraftardırlar. Fakat bunu, Fransa ile dövüşmeden yapabilmek mümkün
olamayacağından taraftar olamaz. Fakat, Türkiye’yi bütün olarak korumak
gereği duyulursa, yani bölüşmenin büyük askerî fedakârlıklarla
yapılabileceğini anlarsa, Lâtinleri sokmamak için Amerikan görüşünü
tutar ve destekler. Nitekim, İngiliz siyasetçileri arasında zaten bu
görüşe eğilimli olanlar vardır. Morisson (Morison) gibi ünlü kimseler
Amerikan’ın Türkiye’de manda kurmasını istiyorlar.
Başka bir çözüm yolu da, Türkiye’yi Trakya’dan, İzmir’den, Adana’dan,
belki de Trabzon’dan ve hele İstanbul’dan yoksun bıraktıktan sonra, eski
"Kapitülasyon"ları ve boğulmaya mahkûm iç sınırlarıyla başbaşa
bırakmak.
Biz İstanbul’da, kendimiz için, bütün eski ve yeni Türkiye sınırlarını
içine almak üzere bir Amerikan mandasını "kötünün iyisi" olarak
görüyoruz. Dayandığımız noktalar şunlardır:
1-
 Aramızda, hangi şartlar altında olursa olsun,
Hristiyan azınlıklar kalacaktır. Bunlar hem Osmanlı vatandaşı olma
haklarından yararlanacaklar, hem de dışarıda bir Avrupa devletine
dayanarak karışıklık çıkaracaklar, sürekli olarak müdahaleye yol
açacaklar ve zaten göstermelikten ibaret olan bağımsızlığımızdan
azınlıklar adına her yıl bir parça daha kaybedeceğiz.
Güçlü bir hükûmet ve çağdaş bir idare kurulabilmesi için, patrikhanenin
siyasî imtiyazları, azınlıkların kuvvetli devletler aracılığıyla
yaptıkları sürekli tehditler ortadan kalkmalıdır. Küçük ve zayıf bir
Türkiye bunu başaramayacaktır.
2-
 Birbirini yok eden, çıkar sağlama, hırsızlık,
macera ve şöhret için yaşayanların hırsını doyuran bu hükûmet anlayışı
yerine, milletin refah ve kalkınmasını sağlayabilecek, halkı ve köyleri,
sağlığı ve zihniyeti ile çağdaş bir halk durumuna getirebilecek bir
hükûmet anlayış ve uygulamasına ihtiyacımız var. Bunun için gerekli olan
paraya uzmanlığa ve güce sahip değiliz. Siyasî dış borçlar, siyasî
esareti arttırıyor. Taraf tutma, cahillik ve çok konuşmaktan başka
olumlu bir sonuç veren yeni bir hayat yaratamıyoruz.
Bugünkü hükûmet, adamlarını takdir etmese bile, halkı ve halk hükûmeti
kurulmasını yararlı gören Filipin gibi vahşî bir memleketi, bugün kendi
kendini idareye muktedir çağdaş bir makine haline koyan Amerika, bu
konuda çok işimize geliyor. On beş, yirmi yıl sıkıntı çektikten sonra
yeni bir Türkiye’yi, her ferdi öğrenimi ve zihniyetiyle gerçek
bağımsızlığı kafasında ve cebinde taşıyan bir Türkiye’yi ancak yeni
dünyanın kabiliyeti yaratabilir.
3-
 Yabancı devletlerin Türkiye üzerindeki
rekabetlerini ve kuvvetlerini memleketimizden uzaklaştırabilecek bir
yardımcıya ihtiyacımız var. Bunu ancak, Avrupa dışında ve Avrupa’dan
daha güçlü bir elde bulabiliriz.
4-
 Bugünkü oldu bittileri ortadan kaldırmak ve
dâvâmızı hızla dünyaya karşı savunabilmek için, gerekli güce sahip bir
devletin yardımını istemek lâzımdır. Yayılma siyaseti güden Avrupa’nın
başvurduğu binbir yol ve alçakça siyasetine karşı böyle bir vekil olarak
Amerika’yı kendimize kazanarak ortaya atabilirsek, Doğu Meselesi’ni de
gelecek için kendimiz çözümlemiş olacağız.
Bu sebeplerden dolayı, bir an önce istememiz gereken Amerikan mandası
da, elbette sakıncasız değildir. Haysiyetimizden epeyce fedâkarlık etmek
mecburiyetinde bulunuyoruz. Yalnız, bazılarının düşündüğü gibi,
Amerikan’ın resmî sıfatında, dinî eğilim ve taraf tutma yoktur.
Hristiyanlara para verecek misyoner kadın Amerika’sı, Amerika’nın
yönetim mekanizmasında bir yer tutmaz. Amerika’nın yönetim mekanizması
dinsiz ve millîyetsizdir. O, türlü cins ve mezhepten insanları çok
uyumlu ve kaynaşmış olarak bir arada tutmanın yolunu
biliyor.
Amerika, Doğu’da mandaterlik yapmak, Avrupa’da başına dert açmak
niyetinde değildir. Fakat, onların onur meselesi yaptıkları şey,
yöntemleri ve idealleri ile Avrupa’dan daha üstün bir millet olmak
iddiasıdır. Bir millet içtenlikle Amerikan milletine başvurursa,
Avrupa’ya, girdikleri memleket ve milletin yararına nasıl bir idare
kurduklarını göstermek isterler.
Amerikan resmî yerlerinin önemli şahsiyetleri arasında çok lehimize bir
hava oluştu. İstanbul’a Ermeni dostu olarak gelen birçok hatırı sayılı
Amerikalı, Türk dostu ve Türk propagandacısı olarak
döndüler.
Bu akımı temsil eden resmi ve resmi olmayan Amerikan görüşünün altında
yatan gizli düşünce şudur: Türkiye’yi parçalamamak, eski sınırları
içinde bir bütün halinde olduğu gibi korumak şartıyla genel ve tek bir
mandaya bağlamak. Suriye, Amerikan Komisyonu orada iken, genel bir
kongre toplayarak Amerika’yı istemiştir. Suriye’nin bu isteği Amerika’da
çok iyi karşılanmıştır.
Amerika, bizim topraklarımız üzerinde Ermenistan kurmaya niyetli
görünmüyor. Eğer mandayı alırlarsa, bütün milletleri eşit şartlar
altında bir memleket evlâdı olarak kabul edip alacaklarını, önemli
çevrelerden haber aldım.
Ne var ki, Avrupa, mutlaka bir Ermenistan meselesi ortaya çıkarmak
-özellikle İngiltere- Ermenilere tavizler vermek istiyor. Amerikan
kamuoyunda zulüm görmüş Ermeniler adına bir oyun oynamaya çalışıyor.
Avrupa korkusu, bizim fikir adamlarını düşündürüyor. Reşat Hikmet Bey
gibi, Câmi Bey gibi, hattâ millî birliğe şekil veren diplomatlarımızın,
Ermeni meselesi için bir çözüm yolu tavsiyeleri var. Resmen size
yazılıyor.
Çok tehlikeli anlar geçiriyoruz. Anadolu’daki mücadeleyi dikkat ve
sevgiyle izleyen bir Amerika var. Hükûmet ve İngilizler, bunun
Hristiyanları öldürmek, ittihatçıları getirmek için yapılan bir hareket
olduğu düşüncesini Amerika’ya elbirliği ile benimsetmeye
çalışıyorlar.
Her an, bu Millî Mücadele’yi durdurmak için kuvvet gönderilmesi
tasarlanıyor; bunun için İngilizleri kandırmaya çalışıyorlar. Millî
Mücadele hızla ve olumlu isteklerle kendini ortaya koyarsa ve Hristiyan
düşmanlığı gibi bir rengi de olmazsa, Amerika’da hemen destek bulacağını
yine çok önemli çevreler garanti ediyorlar.
Sivas Kongresi toplanıncaya kadar, Amerikan Komisyonunu alıkoymaya
çalışıyoruz. Hattâ, kongreye Amerikalı bir gazeteci göndermeyi de belki
başarabileceğiz.
İşte bütün bunlar karşısında, dâvâmızda bize yardımcı olabilmesi için,
bu fırsat dakikalarını kaybetmeden, bölüşülme ve çözülme korkusu
karşısında, kendimizi Amerika’ya başvurmaya mecbur görüyoruz. Vâsıf Bey
kardeşimizle bu hususta birleştiğimiz noktaları kendisi de ayrıca
yazacaktır.
Türkiye’yi azim ve irade sahibi geniş görüşlü bir iki kişi belki
kurtarabilir. Macera ve boğuşma devri artık geçmiştir. Gelecek için
kalkınma ve birlik savaşı açmaya mecburuz. Sınırlarında bu kadar çok
evlâdı ölen zavallı memleketimizin düşünce ve medeniyet savaşında kaç
tane şehidi var. Biz Türkiye’nin hayırlı evlâtlarından, yarının
kurucuları olmalarını istiyoruz. Sizin, Rauf Bey kardeşimizle birlikte,
temelleri bile çöken zavallı memleketimiz için uzakları görerek düşünüp
çalışmanızı bekliyoruz.
Saygılarımı gönderir, başarınıza dua ederim. Millî dâvâda canıyla
başıyla çalışanlar arasında, sade bir Türk askerinin alçak gönüllülüğü
ile, sizinle birlikte olduğumu ifade ederim.
Halide Edip
Afyonkarahisar
15. Kolordu Komutanlığı‘na
Mustafa Kemal Paşa’ya özel: İstanbul’daki çeşitli partilerin birleşerek
Amerika Hey’etine verilmek üzere aldıkları kararlar aşağıda
belirtilir:
1-
 Ermenistan için Türkiye’nin doğu sınırları
üzerinde Ermeniler’in işine yarayacak bir toprak parçası vermeye Doğu
illerindeki Türklerin ve orada iş başında bulunan büyüklerin, bu
bölgenin gelecekteki refahını ve serbestçe gelişmesini düşünerek razı
olabilecekleri görüşünde olduklarını, yalnız bu görüşlerini oradaki
Kürtlerle işbirliği yapmış olmaları ve Kürtlerin de Ermenilere toprak
verme düşüncelerine kesinlikle karşı bulunmaları dolayısıyla açığa
vurmak istemediklerini ve hattâ açığa vursalar bile, oradaki Türk
çoğunluğunun, aşağıdaki şartların yerine getirileceği konusunda
kendilerine güvence verilmedikçe bu düşüncede Kürtler’den
ayrılmayacaklarını zannettiklerini tespit etmiştir. Şöyle ki: Birincisi,
Türk ve Kürt çoğunluğunun ve aralarındaki diğer azınlıkların yaşadıkları
toprakların bütünlüğü; ikincisi, Türk bağımsızlığının tam olarak
tanınması ve fiilen garanti edilmesi; üçüncüsü, Türkiye’nin çağdaş
medeniyete ulaşabilmesi için serbestçe gelişmesine engel olan kayıtların
kaldırılmasıyla Wilson Prensiplerinde vadedildiği üzere,
bağımsızlıklardan ve haklarından en güvenli bir şekilde yararlanmasına
imkân verilmesi; dördüncüsü, bu hususlarda ve Türklerin gelişmelerinin
çabuklaştırılmasında Amerika’nın bize yardımcı olacağını, Cemiyet-i
Akvam’a (Milletler Cemiyeti) karşı üstlenmesi.
2-
 Boşaltılacak topraklardan çıkarılacak olan Türk ve
Kürtlerin gönderildikleri yeni topraklarda derhal yerleştirilmeleri ve
bu topraklardan hemen yararlanmalarını sağlamak için Amerika’nın yardım
etmesi.
3-
 O çevrede ve özellikle Erzincan ve Sivas arasında
yoğun olarak bulunan Ermeniler’in yine Ermenistan sınırları içine
gönderilmelerinin sağlanması.
4-
 Ermenistan adına ve hesabına gerçekleşmesini
muhtemel gördüğümüz toprak verme durumu, bağımsız bir Ermenistan adına
değil, ancak büyük ve medeni bir devletin mandası altında gelişecek
çağdaş bir devlet adına olacaktır. Çünkü, bugünkü Ermenistan’a toprak
bırakmak, Türkiye’nin başına ikinci bir Makedonya derdi açmak demek
olduğu gibi, Kafkasya için de bir sıkıntı çıkarmak
demektir.
5-
 Bütün bunlar tartışılabilir bir "teklif"
niteliğindedir. Ancak bunların kesin bir şekil alabilmesi, memleketteki
hey’etlerle temas kurmaya bağlı ise, oraya Amerikan Hey’etinden birinin
gönderilmesi şarttır.
6-
 Ve en son olarak konunun kanunî ve meşru bir şekle
sokulması için Osmanlı Millî Meclisi’ne götürülmesi
doğaldır.
12. Kolordu Komutanı
Selâhattin
Şifre
Kişiye Özel
339
Erzurum, 21.8.1919
12. Kolordu Komutanlığı‘na
20. Kolordu Komutanlığı‘na
(Yalnız 12. Kolordu). İlgi: 13.8.1919.
İstanbul’da çeşitli partilerin Amerikan Komisyon’una verilmek üzere
aldıkları kararlar, burada Hey’et-i Temsiliye’mizce son derece üzüntü ve
esefle karşılandı. Çünkü, birinci maddede Ermenistan’a Doğu illerimizden
toprak verilmesi söz konusu olmaktadır. Oysa, ezici çoğunluğu Türk ve
Kürt olan bu illerden bir karış toprağın bile Ermeniler hesabına
yazılmasının, bugün için uygulamada mümkün olamayacağı şöyle dursun,
unsurlar arasındaki nefret ve öcalma duygusunun dehşet ve şiddeti,
Osmanlı Ermenilerinin dönmeleri halinde bile iller içinde yoğun olarak
yerleştirilmelerini tehlikeli göstermektedir. Bu bakımdan, suçlu olmayan
Osmanlı Ermenilerine gösterilecek en büyük kolaylık, adaletli ve eşit
şartlar altında vatanlarına dönmelerini kabulden başka bir şey
olamayacaktır. Üçüncü maddede; Erzurum ve Sivas arasında yoğun bir
Ermeni topluluğu bulunduğu hayali, bilgisizlik ve vukufsuzluktan başka
bir şey değildir: Harpten önce bile, buralarda oturanların büyük
çokluğu, Türk, birazı Zaza denilen Kürtlerden ve pek azı da
Ermeniler’den ibaretti. Bugün artık varlığından söz edilecek sayıda
Ermeni yoktur. O halde, bu gibi dernekler yetkilerini bilmeli ve bir iş
yapmak isterlerse, hiç olmazsa Harbiye ve Hariciye Nezaretleri’nin barış
hazırlıkları dolayısıyla yaptıkları resmî istatistik ve grafiklere olsun
başvurmak zahmetinden kaçınmamalıdırlar. Bu telgrafın aynen İstanbul’a
gönderilmesini rica ederiz.
Mustafa Kemal
Güvenlikle İlgili
2013
Ankara, 14.8.1919
3. Ordu Müfettişliği
 Kurmay
Başkanlığı‘na
Mustafa Kemal Paşa’ya (Özel): İstanbul’a gönderilmek üzere yazmış
olduğunuz son cevaplarınız, yerine ulaştırılmış ve buna cevap olarak
basılı bir raporla, Ahmet Rıza Bey, Ahmet İzzet, Cevat, Çürüksulu Mahmut
Paşalar, Reşat Hikmet, Câmi, Reşit Sadi Beyler, Esat Paşalar gibi pek
çok şahsiyetin düşüncelerine uygun olan Kara Vasıf’ın yani Cengiz’in ve
Halide Edip Hanım’ın görüşlerinin yer aldığı uzun mektuplar geldi.
Bunları sıra ile özetlenerek arz edileceği gibi, asılları da Sivas’a
gönderilecektir. Bunların hepsinde bir yardıma ihtiyaç duyulduğu ve bu
yardımın Amerika tarafından yapılmasının en az zararlı yol olarak kabul
ve uygun bulunduğu şeklinde bir gerekçe ileri sürülmektedir. Basılı
rapor, Câmi, Rauf, Ahmet, Reşit Hikmet, Reşit Sadi Bey’ler ile Halide
Hanım, Kara Vasıf, Esat Paşa, bütün parti ve derneklerin düşünceleri
yoklandıktan sonra büyük çoğunluğun görüşüne göre düzenlenmiştir. Vakit
varmış. Kongrede bir an önce iş görmek, Amerikalılar gitmeden tebligat
yapılmak gerekirmiş. Amerikalıları oyalayarak hareketleri geciktirilmeye
çalışılıyormuş. "Kongre hemen kesin bir karar verebilir mi?" sorusuyla
Amerikalılar bu düşünceyi benimsediklerini hissettiriyorlarmış.
Kongre’nin toplanmasını çabuklaştırmanız rica olunur.
20. Kolordu Komutanı
Ali Fuat
Bu telgrafta sözü edilen uzun mektuplar günlerce telleri işgâl eden
şifrelerle verildi. Birbirine ekli olan o şifrelerden biri de şuydu:
Güvenlikle ilgili
Kişiye Özel
Ankara, 17.8.1919
3. Ordu Müfettişliği Kurmay Başkanı
 Kâzım
Beyefendi’ye
Mustafa Kemal Paşa Hazretleri’ne (özel): 16.7.1919 tarih ve 880 sayılı
şifrenin dokuzuncu maddesinin ekidir:
Kara Vasıf’ın 10 numaralı madde hakkında ek olarak verdiği
bilgi:
1-
 Bir yardım şeklinde Amerika’ya taraftar olursak ve
bunu Doğu illeri Kongresi, Millî Kongre, bir istek gibi telgrafla
hükûmetimize bildirirse, Wilson’un Amerikan Kongresi’ne karşı güzel bir
dayanak noktası olacaktır. İstanbul’da pek çok aydın bu görüşten yanadır
ve böyle bir şey hazırlıyorlar. "Eğer Anadolu’da yaparsa yararlı olur"
diyorlar. Böyle olursa, Amerika’nın mandasından yararlanarak öteki alçak
düşmanları memleketimizden çıkarmak ve sonra yalnızca Amerikalılarla
karşılaşmak mümkün olur ve uğraşmak da kolay olur. Bir de Amerikalılar
bizi şiddetle suçluyorlar. Yani, hükûmeti aşağılayıp milletimizi de
horluyorlar. Temsilcilerine İstanbul’dan çıkışını, Paris’e gidişini,
muhtıraları........ sonra diyorlar ki, Avrupa’nın yapmaya cesaret
edemediğini siz kabul ediyorsunuz. Söz gelişi, Avrupa büyük bir
Ermenistan kurulmasını düşünmüyor. Sizin Sadrazam, Toros’tan sınır
veriyor, Ermenistan istiyor. Oysa şimdiye kadar Amerikan
komisyonlarından hiçbirisi bile, buna olabilir demedi. Bütün raporlara
göre, Anadolu’da, Türkiye’de bir Ermenistan kurmak şöyle dursun, muhtar
ve bölgesel idareler bile, oluşturmak mümkün değildir. Nüfusları yok,
toprakları yok. Bu yönetim müthiş bir askerî kuvvete dayandırılmazsa
olmaz. Ermenilerde bu kuvvet olamaz. Amerika bu lûtfu yapamaz. Öteki
devletler de buna tahammül edemez. Meğer ki, oraları zaptetsinler ve "...
barış" yapsınlar. Bu da mümkün değil. Rekabet bunu engeller. İşte
İstanbul’un haberleri. Orada iyice düşünülsün: Epeyce zaman vardır.
Amerikan Kongresi hemen hemen Wilson’u dinlemek üzeredir.
2-
 İstanbul’da büyük çapta temaslar var. Onun için
Mustafa Kemal Paşa genel bir emir verir mi? Yoksa İstanbul’un karar ve
çalışmalarını benimser mi? Bu çalışmaların amacı, milletin birliği,
vatanın bütünlüğü, İstiklâl ve hâkimiyetin elde edilmesi! Eğer Mustafa
Kemal Paşa buraya genel bir emir vermezse ve kendisi hemen oradan
Amerikalılar, İngilizler ve diğer yabancılarla temasa geçmezse, tabiî
burada faaliyet devam edecektir. Belki, ters bir sonuç ortaya çıkabilir.
Buna dikkati çekerim. Bu rolü, siyaseti çok daha iyi yürüten bir
(tgtlkhn) Mustafa Kemal Paşa’nın mücadelesine ve kuvvetine dayanmak ise
(btlstn), onun sözleri, demeçleri, tavır ve hareketleriyle tutum ve söz
olarak yalanlamış.
3-
 Çolak Hüseyin Selâhattin iki yüzlü davranışını
sürdürüyor. Sadık Bey’in en gözde bendelerinden olan bu şahsın bir mevki
sahibi olmaması için ne yapılacağı düşünülüyor.
20. Kolordu Komutanı
Ali Fuat
Kara Vasıf Bey’e bildirilmek üzere verilen cevap şuydu:
Şifre
Kişiye Özel
152
Erzurum, 19.8.1919
20. Kolordu Komutanı
 Ali Fuat Paşa
Hazretleri’ne
İlgi: 17.8.1919.
1-
 Sözü edilen Amerikan mandasının nasıl bir yardım
sağlayacağının dikkatli bir incelemeden geçirilmesi ve millî gayemiz
açısından bir yararı olup olmayacağının da hesaplanması pek önemlidir.
İstanbul’da çalışan grubun gayesi milletin birliği, vatanın bütünlüğü,
istiklâl ve hâkimiyetin elde edilmesi noktasında toplanmış
gösterildiğine göre, Amerikan mandasını kabul durumunda bu gaye korunmuş
olabilir mi?
2-
 Millî isteklere bağlı kalmayan ve onlara uygun
düşmeyen kararlar, hiçbir zaman milletçe kabul edilemeyeceğinden,
milletimizin ve vatanımızın alınyazısını tayinde, millî vicdana tercüman
olmaktan ibaret bulunan görevimizi tam olarak yerine getirebilmek için,
millî isteğin odaklaşarak tek bir hedefe yönelmesini beklemeden hiçbir
meselede yetkili görünmemiz doğru değildir. Bundan dolayıdır ki,
tarafımızdan yabancılarla olan temas ve ilişkilerin, kongrenin
kararlarına uyularak millet adına yapılmasını tercih etmekteyiz.
Tanrı‘ya şükür, yurdumuzdaki millî akımın pek çok gelişmekte,
kökleşmekte ve güçlenmekte oluşu, bizleri sürekli olarak bu noktaya
doğru çekiyor ve davet ediyor.
3-
 Şurası da gözönünde tutulmalıdır ki, memleket ve
milletin alınyazısı üzerinde Amerika veya herhangi bir devletle
anlaşmaya yetkili olabilecek bir Hükûmet, ancak millî hâkimiyet ilkesini
kabul ve millî bir meclisin varlığını benimseyerek ona dayanmayı gerekli
sayan bir hükûmettir. Bu takdirde, İstanbul Hükûmeti’ni oluşturacak
şahısların da mutlaka bu vasıfları taşıması gerekir.
Burada bizce olduğu gibi oradaki çalışmalarınız da bu amacın
sağlanmasına yönelmelidir.
4-
 Yakında kongre kararlarını öğreneceksiniz.
Gözlerinizden öperiz.
Mustafa Kemal
Bir küçük bilgi daha vereyim. Sivas’a gelmiş olan Gazeteci Mister Brown
(Brovn) ile bizzat görüşmeyi uygun gördüm. Karşısındakini kolaylıkla
anlayan çok zeki bir genç.
Şimdi Efendiler, Kongrede manda konusunda yapılmış olan görüşme ve
tartışmaları elden geldiğince, olduğu gibi yüksek kurulumuza anlatmaya
çalışacağım:
Birçok kimse söz aldı. Hiç kimseye söz vermeden önce başkanlık
kürsüsünden kayıtlara aynen geçmiş olan şu kısa konuşmayı yaptım: Bu
rapor üzerinde görüşmeye başlamadan önce bazı noktalara dikkatinizi
çekmek isterim. Raporda, söz gelişi Mister Brown’dan söz edilmekte ve
elli bin kişilik bir işçi ordusunun getirileceğini söylediği
bildirilmektedir.
Efendiler, Mister Brown; "Ben hiçbir resmî sıfatla görüşmüyorum.
Tamamiyle özel olarak görüşüyorum" diyor ve hattâ Amerika’nın mandayı
kabul edeceğini değil, belki etmeyeceğini söylüyor. Onun için sözleri
Amerika adına değil, kendi adınadır. Mandanın ne olduğunu kendisi de
bilmiyor. "Manda siz ne derseniz odur", diyor. Bu raporda önemli olarak
manda meselesi vardır. Bu konuda görüşmeden önce on dakika ara verelim
(saat 15.25).
Sonraki oturumda, İlk söz Vasıf Bey’indir. Vasıf Bey, önce mandanın ne
olduğu konusunda uzun açıklamalar yaptı. Sözü başkalarına bıraktı.
Yeniden söz aldı ve; "bir kere prensip olarak mandayı kabul edelim,
şartları üzerinde daha sonra görüşürüz" dedi.
Üyelerden Macit Bey adında bir zat, genel kurulda asıl görüşülecek
mesele, bundan sonra yalnız yaşayabilecek miyiz, yaşayamayacak mıyız?
Mandayı nasıl yorumlayacak ve mandaterle ne tarzda görüşeceğiz? Bizi
mandasına alacak devlet kim olacaktır? Asıl mesele budur, şeklinde
konuştu. Ben, başkanlık kürsüsünden; "Zannederim bu rapordan iki görüş
ortaya çıkıyor. Bunlardan birincisi, devletin içte ve dışta
bağımsızlığından vazgeçmemesi; ikincisi de, devlet ve milletin yabancı
devletlerin zararlı baskıları karşısında bir yardım ve destek
ihtiyacında bulunup bulunmamasıdır. Asıl kararsızlık doğuran nokta
budur. İzin verilirse, bu noktayı etraflıca düşünmek için Teklif
Komisyonuna havale edelim Sonra da yüksek huzurlarınıza arz edelim.
Herhalde içeride ve dışarıda bağımsızlığımızı kaybetmek istemiyoruz"
dedim. Bunun üzerine söz alan Bekir Sami Bey: "Yüklendiğimiz görev pek
ağır ve önemlidir. Boş tartışmalara ayıracak hiçbir dakikamız yoktur. Bu
raporumuzu görüşelim ve vakit geçirmeden hemen bir karar alalım" dedi.
Ben, başkanlık kürsüsünden "bu meseleyi komisyon başkanı olmak
dolayısıyla açıklayayım (ben aynı zamanda Teklif Komisyonu Başkanı
idim). Bu rapor metni komisyonda okundu, üzerinde birçok konuşma ve
tartışma yapıldı. Ancak, kesin karar verecek şekilde bir görüş
belirmedi. Daha önce, Genel Kurul’da okunmaksızın Teklif Komisyonu’na
gönderilmişti. Bu sebeple bir defa da burada okunup Genel Kurul’un
görüşü belirdikten sonra yeniden Teklif Komisyonu’na gönderilerek kesin
karar verilmesini istemiştik" dedim. İsmail Fazıl Paşa merhum da söz
alarak şu konuşmayı yaptı: "Bekir Sami Bey’in düşüncesine katılırım;
kaybedecek vaktimiz yoktur. Aslında sorun da basitleşmiştir. Tam
bağımsızlık mı, yoksa manda mı kabul edeceğiz? Alacağımız karar budur.
Böylesine önemli, hattâ pek önemli olan bir meseleyi yeniden komisyona
götürmek ve oradan yeniden Genel Kurul’a getirmekle vakit geçirmeyelim.
İş uzar. Zamanımız değerlidir. Buna, bugün yarın yahut öbür gün Genel
Kurul’da bir karar verelim. Komisyon’da vakit geçirmeyelim. Çünkü, pek
ince bir konudur.
Bunun arkasından Hâmi Bey söz alarak, İsmail Paşa Hazretleri ile Bekir
Sami Beyefendi’nin düşüncelerine katıldığını söyledikten sonra:
"Herhalde bir desteğe muhtacız, bunun en basit delili de devlet
gelirlerinin ancak borcumuzun faizini karşılayabilmesidir!" buyurdular.
Bundan sonra, Raif Efendi manda aleyhinde konuştu. İsmail Fazıl Paşa ona
karşılık olacak şekilde uzun bir konuşma yaptı. Daha sonra tekrar Bekir
Sami Bey söz aldı ve dedi ki, "İsmail Fazıl Paşa Hazretleri’nin
tamamıyla katıldığım konuşmasına yalnız bir şey ilâve edeceğim. Kırım
Muharebesi’nden savaşı kazanmış olarak çıkıp da katıldığımız Paris
Kongresi’nde, müttefiklerimizin bize yüklemiş oldukları bilinen
şartlarla bu şimdi okunan rapordaki isteklerimiz karşılaştırılacak
olursa, bunlardan hangisinin daha çok bağımsızlığı yok edici olduğu
anlaşılır sanırım."
Bekir Sami Bey’den sonra Hâmi Bey, Hâmi Bey’den sonra da Refet Bey
(Refet Paşa) konuştular. Refet Bey’in konuşması aynen şöyleydi:
"Manda’nın bağımsızlığı yok etmeyeceği gerçeği ortada iken, bazı
arkadaşlarımız - bağımsız mı kalacağız yoksa mandayı mı kabul edeceğiz?
-tarzında bir takım görüşler ileri sürüyorlar. Onun için her şeyden önce
mandanın ne olduğu anlaşılmalıdır. Bununla birlikte daha mandadan söz
etmeden önce, düşünceleri gıcıklayan bu raporda bu deyimin ne şekilde
anlaşılmış olduğunu bilmek gerekir. Fazıl Paşa Hazretleri "bağımsızlığı
korumak şartıyla manda" buyuruyorlar. Hâmi Beyefendi tarafından verilmiş
görüş açılarından değerlendirebilmek için önce bir noktayı anlamak
isterim. Bu rapor metni genel kurulda görüşülmeye sunulmuş mudur,
sunulmamış mıdır?"
İsmail Fazıl Paşa:
 "Yanlış anlaşıldığı için biz üçümüz
- Fazıl Paşa, Bekir Sami ve Hâmi Bey’ler - bu raporu geri çekiyoruz. Hiç
verilmemiş saydık" dedi. (bu raporun müsveddesi de temize çekilmişi de
kendilerinde kalmıştır.)
Başkanlıktan; "Rapor geri alınmıştır" dedim. Raporun geri alınmış
olmasına rağmen, söz alan Refet Bey, kayıtlarda beş altı sayfa yer tutan
özentili bir konuşma yaptı. Bu konuşmadan, kayıtlara dayanarak olduğu
gibi aldığım bazı cümleler, konuşmanın maksadını açıklamaya yetecektir,
sanırım.
Refet Bey, diyordu ki: "Bizim Amerika mandasını tercih etmekten
maksadımız, bütün toplumları kendine tutsak eden kalpleri, vicdanları
söndüren İngiliz mandasından kurtulmak ve sakin milletlerin vicdanlarına
saygılı olan Amerika’yı kabul etmektir. Yoksa asıl iş para meselesi
değildir.
..................
Söz olarak, manda ile bağımsızlık birbirine engel olan şeyler değildir.
Yalnız, eğer biz gerçekte güçlü olmayacak olursak, işte o zaman mandanın
altında eziliriz ve o zaman manda bizim için bağımsızlığımızı yok edici
bir unsur olur. Bir de diyelim ki, biz dışarıda ve içeride tam bir
bağımsızlık isteriz. Ancak, acaba hemen kendi başımıza yapabilecek
miyiz, yapamayacak mıyız? Ondan da önce acaba bizi kendi başımıza
bırakacaklar mı, bırakmayacaklar mı? Bunu düşünelim. Şurası bir
gerçektir ki, bugün bizi İngiltere, Fransa, İtalya ve Yunanistan
aralarında bölüşmek istiyorlar; Ancak, eğer biz bugün bu devletin
kefilliği altında bir barış antlaşması yapacak olursak, ileride uygun
şartlar altına girer girmez hemen döner ve kendi yararımızı sağlarız.
Fakat, eğer olumsuz bir durum ortaya çıkacak olursa, acaba büsbütün
faydasız olmayacak mıyız?
.....................
Herhalde bir Amerikan kefilliğini kabul etmek zorundayız. Yirminci
yüzyılda, beşyüz milyon lira borcu, yıkılmış bir memleketi, pek verimli
olmayan bir toprağı ve ancak on beş milyon lira geliri olan bir millet
için, bir dış dayanak olmaksızın yaşamak imkânı olamaz. Eğer bundan
sonra da bu durumumuzda kalır ve dışarıdan bir destekle kalkınamayacak
olursak, belki de ileride, Yunanistan’ın saldırılarına karşı bile
kendimizi savunamayız...
Allah korusun, eğer İzmir Yunanistan’da kalsa ve aramızda bir savaş
çıksa, düşmanımız, Yunanistan’dan vapurlarla asker getirebileceği halde,
acaba biz Erzurum’dan hangi demiryolları ile ulaştırmamızı
sağlayabileceğiz. O halde, Amerikan mandası her şeyden önce bir kefil ve
yardımcı bulmak için gereklidir". Konuşmacı, sözlerini şu cümle ile
bitirdi: "Eğer sunmuş olduğum bu açıklamalarla ilerideki görüşmeler için
bir giriş yapabildimse ne mutlu."
Efendiler, bu parlak ve ustalıklı söylevin, dinleyenlerin düşünce ve
görüşleri üzerinde yapabileceği yanıltıcı etkinin derecesini kolaylıkla
takdir buyurursunuz. Zihinlerin, bunun ardından gelebilecek aynı
görüşteki konuşmacıların konuşmalarıyla büsbütün zehirlenmesine meydan
vermemek ve kendilerini özel olarak aydınlatıp yol göstermeye fırsat
bulabilmek için, derhal -on dakika dinlenelim efendim- diyerek oturuma
ara verdim (Saat:17.30).
Efendiler, bu söylevin son cümleleri üzerinde dikkatle durulmaya değer.
Refet Beyefendi, Yunanlılar’ın İzmir’i işgalini geçici sayıyor ve savaş
halinde olduğumuzu kabul etmiyor. Yunanlılar İzmir’de kalır da savaş
durumuna girilirse başa çıkamayacağımız görüşünde bulunuyor.
Bundan sonraki oturumda; Bursa temsilcilerinden Ahmet Nuri Bey, manda
aleyhinde uzun bir konuşma yaptı. Hâmi Bey, buna daha uzun bir konuşma
ile cevap verdi ve gerçekten de pek uzun olan konuşmasının sonlarına
doğru, anlattıklarını şu bilgilerle doğruluyordu:
"Fakat, şimdi biraz da işin kesin bildiğim bir yanından söz edeceğim.
Konunun bu aşamasında, ilgili kişi ile şahsen bağlantı kurmuş olduğum
için, sözlerim tahmini değildir; kesin bilgilere dayanıyor, İstanbul’dan
hareket etmeden önce, eski Sadrazam İzzet Paşa Hazretleri’ni ziyarete
gitmiştim. Herhalde bir manda ihtiyacında olduğumuza kendileri de
inanıyorlardı. Bendenizden de bu konudaki düşüncemi sordular, ben de
düşündüklerimi arz ettim. Birkaç gün sonra bendenizi çağırtıp şu
meseleyi açıkladılar: Suriye ve Adana bölgesinde dolaştıktan sonra,
İstanbul’a gelip siyasî partilerin görüşlerini öğrenmeye çalışan
Amerikan Araştırma Komisyonu üyeleri, İzzet Paşa’yı konağında ziyaret
ederek, Anadolu’daki millî teşkilâtın Türk miletini temsil ettiği
inancında olduklarını ve Paşayı da (yani İzzet Paşa’yı) bu işin öncüsü
bildiklerini söylemişler ve; "eğer siz Erzurum ve Sivas Kongrelerine
Amerikan mandasını istettirecek olursanız, Amerika da Osmanlı mandasını
kabul edecektir," demişler, Paşa, bunu bendenize açıkladıktan sonra, bu
milletin bir harbe daha gücü kalmadığından ve herhalde böyle bir çareye
başvurmak zorunda kaldığımızdan söz etti ve sivas’a gittiğim zaman
oradakilere bu durumu anlatmaklığımı tavsiye buyurdu. İzzet Paşa’nın
inancı da bu şekilde istenecek bir mandanın yüzde doksan kabul
ihtimalinin bulunduğu ve yalnız bizim için birtakım şartlar ileri
sürmenin zarurî olduğu merkezindedir. Hattâ Paşa, Amerika için milletin
isteğine dayanmayan bir mandayı kabul etmek mümkün olmadığından,
Kongremiz tarafından gösterilecek isteğin Avrupa devletlerine karşı
Amerika lehinde bir dayanak noktası olacağını da söyledi. Bendeniz bu
meseleyi İstanbul’dan şifre ile Erzurum’da Rauf Bey’e bildirdim.
"Manda’nın kendinden çok adına karşı çıkanlar boşuna telâşlanıyorlar,
kelimenin önemi yoktur. Önem, işin gerçeğinde ve niteliğindedir. Manda
altına girdik demeyelim de isterlerse, varlığını ebedî olarak sürdürecek
devlet olduk diyelim."
Bu son söze cevap verenler arasında, Hüsrev Sami Bey’in şu sözleri
işitildi: "Fakat bizim bu çalışmalardan beklediğimiz kendimizi savunmak
şekliyle, sonsuza dek varlığını koruyacak bir millet olduğumuzu ispat
etmektir!"
 Hâmi Bey, buna düşüncesinde bir geriye dönüş
sezgisi uyandıracak şekilde cevap verirken, Kara Vasıf Bey söz aldı ve o
günkü toplantının sonuna kadar konuştu. Vasıf Bey’in uzun sözlerinin
özetini, kayıtlara olduğu gibi geçmiş olan şu cümlelerle yüksek
dikkatlerinize sunuyorum: "Bütün devletler bizi tamamen bağımsız
bırakacaklarını söyleseler bile, biz yine bir dış desteğe muhtacız
(Vasıf Bey, sözlerinin başında mandaya "dışarıdan destek" adını verelim
demişti). Dört yüz ilâ beş yüz milyon lira borcumuz var. Bu parayı kimse
kimseye bağışlamaz; bize bunu ödeyiniz diyecekler; halbuki bizim
gelirimiz bunun faizine bile yeterli değildir. O zaman güç bir durumda
kalacağız; bu durumda bağımsız olarak yaşamaya malî durumumuz elverişli
değildir. Sonra, yanı başımızda, bizi bölüşmeyi emel edinmiş hükûmetler
var; onların ihtirasları karşısında mahvoluruz. Parasız, ordusuz ne
yapabiliriz? Onlar uçakla havada uçuyorlar, biz henüz kağnı arabasından
kurtulamıyoruz. Onlar zırhlı savaş gemisi yapıyorlar, biz yelkenli bir
gemi yapamıyoruz. Bu şartlar altında bugün bağımsızlığımızı kurtarsak
bile yine günün birinde bizi bölüşürler."
Vasıf Bey, konuşmasını şu sözlerle bitiriyordu:
"... İstanbul’daki Amerikalılar: "Manda’dan korkmayınız. Milletler
Cemiyeti Tüzüğünde yeri vardır," diyorlar. İşte bütün bunlardan dolayı
İngiltere’yi kendimize sürekli düşman, Amerika’yı da en az kötülük
gelebilecek bir devlet olarak kabul ediyorum. Eğer uygun bulursanız,
buradan İstanbul’daki temsilciye bir mektup yazıp gizlice bir hey’et
göndermek için bir torpido isteyebiliriz."
Eylül’ün dokuzunda salı günü yapılan toplantıda, manda meselesine
dokunan Rauf Bey’in kayıtlara geçen konuşması aynen şöyledir: "Bu manda
konusu üzerinde şimdiye kadar gerek basın ve gerekse başka çevreler
tarafından birçok sözler söylendi. Gerçi yüksek kurulum dış destek
prensibini kabul buyurmuş ise de, bu desteği kimden isteyeceğimiz
açıklanmadı. Bunun Amerika olduğu dolaylı olarak anlatılıyorsa da, bence
doğrudan doğruya belirtilmesinde bir sakınca olamaz!"
Bu sözlerden anlaşılacağı üzere Rauf Bey’in görüşüyle, gerek Sivas
Kongresi Hey’etinin ve gerek Erzurum Kongresi Hey’eti’nin anlayışları
arasında bir görüş ayrılığından doğan yanlışlık olduğuna şüphe yoktur.
Rauf Bey’in görüşünün yorumu niteliğinde olan bu sözlerin, gerek Erzurum
ve gerek Sivas Kongreleri bildirilerinin yedinci maddesindeki yazılış
şeklinden kaynaklandığına hükmedilebilir. Gerçekten de bu maddenin
yazılış şeklinde, belki de mandacılıkta pek ileri giden ve sonu gelmemiş
propagandalarıyla kamuoyunu bulandıranları susturmak ve belki bundan da
çok, onların iddialarına cevap olacak bir özellik vardır. Madde metni
dikkatle okunur ve incelenirse ne manda ne de Amerika’nın mandaterliğini
istemek düşüncesinin yer almadığı kendiliğinden ortaya çıkar. Bu noktayı
açıkça göstermek için, söz konusu maddeyi aynen hatırlatmak isterim:
"Madde 7:
 Milletimiz çağdaş gayelerin büyüklüğüne
inanır; teknik, sınaî ve ekonomik durumumuzu ve ihtiyacımızı takdir
eder. Bu itibarla devlet ve milletimizin hakimiyet ve bağımsızlığı ile
vatanımızın bütünlüğü korunmak şartıyla altıncı madde de belirtilen
sınırlar içinde, millîyetin gereklerine saygılı ve memleketimizi ele
geçirme emeli beslemeyen herhangi bir devletin teknik, sınaî ve ekonomik
yardımını memnunlukla karşılarız. Böyle adaletli ve insanî şartları
içine alan bir barışın bir an önce gerçekleşmesi, insanlığın güvenliği
ve dünyanın huzuru adına başta gelen millî gayemizdir."
Efendiler, bu maddenin hangi noktasında manda ve mandaterin Amerika
olacağı görüşü vardır? Olsa olsa, "herhangi bir devletin teknik, sınaî
ve ekonomik yardımını memnunlukla karşılarız" sözlerinden manda
düşüncesi çıkaranlar olabilir. Ancak, mandanın anlam ve gayesinin bu
olmadığı bir gerçektir. Her zaman ve bugün bile, bu açıklık çerçevesinde
yapılacak yardımları kıvançla karşılamaktayız ve karşılarız. Nitekim,
Ankara - Ereğli ve Keller - Diyarbakır demiryollarının yapımı için bir
İsveç firmasının; Kayseri - Sivas - Turhal hatlarının yapımı için de bir
Belçika firmasının teknik, sınaî ve ekonomik yardımını severek kabul
ettik. Söz gelişi, Ankara şehrinin ve diğer Anadolu şehirlerimizin bir
an önce kurulup yapılmalarında olsun, öteki bütün kara ve
demiryollarımızın, limanlarımızın yapımlarında olsun, teklifte bulunacak
yabancı sermaye sahiplerinin yardımlarını severek kabul ederiz. Yeter
ki, memleketimize sermaye getireceklerin içeride ve dışarıda devlet ve
milletimizin hakimiyet ve bağımsızlığı ile vatanımızın bütünlüğünü
bozmaya yönelmiş gizli emelleri olmasın. Bu maddede yer alan,
"Millîyetin gereklerine saygılı ve memleketemizi ele geçirme emeli
beslemeyen herhangi bir devlet" ifadesinden, Amerikan Devleti anlamının
çıkarılması da yersizdir. Çünkü, millîyetin gereklerine saygılı dünya
devletleri arasında yalnız Amerikalılar yoktur. Söz gelişi İsveç
Devleti, Belçika Devleti aynı nitelikte devletler değiller midir? Bu
devletlerden herhangi birinin mandaterliği de söz konusu olabilir mi?
Bir de eğer dolaylı olarak Amerikan Devleti kastedilmek istenseydi,
"herhangi bir devletin" ifadesi yerine "bir devletin" kelimeleri veya
hiç olmazsa sadece "devletin" kelimesi ile yetinilmesi gerekirdi. Bu
bakımdan maddenin açıkladığı şartlar çerçevesinde teknik, sınaî ve
ekonomik yardımın iyi karşılanacağı hususunun bütün devletler için söz
konusu açıktır.
Efendiler, bu manda konusu üzerindeki görüşümün - bu görüş bundan önce
yapılan ve şu anda yüksek kurulunuzunda öğrenmiş bulunduğu bunca yazışma
ve tartışmalarımızla ortaya konmuştur - aylardan beri gece gündüz
yanımda bulunan bir arkadaş tarafından hâlâ anlaşılmamış olduğuna
hükmedilebilir mi? O halde Rauf Bey, ya aslında benimle aynı görüşte
değildi veyahut aynı görüşte idi de, Sivas’ta, İstanbul’dan gelenlerle
yaptığı konuşmadan sonra görüş değiştirmiş oluyordu. Burasını kestirmek
bence güçtür. Şimdi biraz da Rauf Bey’i dinleyelim. Rauf Bey, sözüne
şöyle devam ediyor:
"Ateşkes Anlaşması yapıldığı sıralarda, Almanların barış anlaşmasını
imza etmeyecekleri sanılırken, İngiliz basını bazı sırları açığa vurdu.
gereğince Kızılırmak’ın doğu tarafı Ermenistan sayılarak Amerikan
himayesine veriliyor. Belki Gürcistan ile Azerbaycan da Amerika’ya
bırakılıyor, deniliyordu. Kızılırmak’ın batısındaki topraklar da, İzmir
ve İstanbul bunların dışında kalmak üzere, denize çıkış yeri Antalya
olarak Türkiye’yi oluşturuyordu. Bu bölgenin kuzeyi, İtalyan ve Fransız,
güneyi de İngiliz himaye ve yönetimine veriliyordu. İzmir’in işgali, bu
açığa vurulan sırların doğruluğunu ispata başladı. O halde, böyle bir
tehlike karşısında memleketimize karşı en tarafsız durumda bulunan
Amerika’nın desteğini kabule mecburuz. Ben bu görüşteyim."
Rauf Bey’in düşüncesini anlamak için bundan sonra daha çok devam eden
sözlerini dinlemeye bilmem gerek kaldı mı?
Efendiler, pek uzun ve tartışmalı olarak geçen bu manda görüşmesi,
taraftarlarını susturacak ortalama bir çare bulunarak sona erdi. Hem de
bu çareyi teklif eden yine Rauf Bey oldu: "Amerika’da yıllardan beri
aleyhimizde yapılmakta olan olumsuz yöndeki propagandaların doğurduğu
düşünce akımını düzeltmek için, her şeyden önce Amerikan Kongresi’nden
memleketimizi inceleyecek ve gerçeği görecek bir hey’et davet etmek." Bu
teklif oy birliği ile kabul edildi. Kongre, Başkanlık Divanı‘nın
imzalarıyla bu yolda bir mektup kaleme alındığını hatırlıyorsam da, bu
mektubun gönderilip gönderilmediğini pek iyi hatırlamıyorum. Kaldı ki,
ben bu mektuba özel bir önem de vermiş değildim.
Efendiler, sırası gelmişken kısaca şunu belirteyim: Belge olarak
başvurduğum Kongre tutanakları, Başkanlık Divan Kâtipliği’nde bulunan
Afyonkarahisar temsilcisi Şükrü ve manda lehindeki konuşmalarını
dinlediğimiz Hâmi Beyler tarafından tutulmuş ve Hâmi Bey’in yazısıyla,
düzgün bir deftere, temize çekilmiştir.
Efendiler, Kongre 11 Eylül’de sona erdi. 12 Eylül’de Sivas halkının da
hazır bulunduğu açık bir toplantı yapılarak bazı nutuklar söylendi.
Kongre görüşmeleri sırasında, önemli olarak Meclis-i Meb’usan
seçimlerinin çabuklaştırılması ve Meclis’in nerede toplanması gerektiği
konularına dokunuldu. Ancak, şimdi açıklamaya başlayacağım problemler,
Kongre görüşmelerini kısa kesmeyi gerektiriyordu. Bu son noktalarla daha
sonra Hey’et-i Temsiliye meşgul oldu. 9 Eylül 1919 günü, toplanmış olan
bazı bilgiler Kongre’ye şu şekilde açıklandı: "Eskişehir ve
Afyonkarahisar’daki İngiliz Kuvvetleri bir kat daha arttırıldı. General
Miller, Konya’ya geldi. Konya Valisi Cemâl Bey ve Ankara Valisi Muhittin
Paşa karşı koymaya çekiniyorlar. Yeni Kastamonu Valisi Ali Rıza Bey de,
tıpkı Cemâl Bey türünden bir adammış. Pek sayın arkadaşların böyle
durumlar karşısında şiddetli davranma taraflısı olduklarını bildiğimden,
hemen sert tedbirler alınmasını Fuat Paşa’dan rica etmiştim. Fuat
Paşa’da Kongre’nin kendisine olan güvenine dayanarak, Kongre adına
gereken bildiri ve girişimlerde bulunmuştur. Bu davranış tarzının yüce
kurulunuzca kabul edilmesini rica ediyor. Fuat Paşa, valilere sert
uyarılarda bulunuyor. Bölgelere yüksek rütbeli subaylardan millî
komutanlar tayin ediyor ve bu komutanlara millet adına her türlü yetki
verilmiştir" diyor.
Kongre teklifi kabul etti. Bundan sonra ben açıklamalara şöyle devam
ettim:
"Buraya Galip Bey adında bir vali tayin edilmiş, geliyormuş. Ancak,
bunun Harput Valisi Galip Bey’mi, yoksa Trabzon Valisi Mehmet Galip Bey
mi olduğu anlaşılamadı. Fakat biz başka bir bilgi elde ettik. Mister
Nowil adında bir İngiliz binbaşısı Bedirhanlılar’dan Kâmuran Celâdet ve
Cemil Bey’lerle birlikte, yanında on beş kadar Kürt atlısı olduğu halde
Malatya’ya gelmiş ve Mutasarrıf Bedirhanlı Halil Bey tarafından
karşılanmışlardır. Harput Valisi de görünüşte bir posta hırsızının
peşine düşme bahanesiyle otomobille Malatya’ya gelmiştir. Bu maksatla
bunlara Adıyaman’daki müfreze de verilmiştir. Maksatlarının Kürtleri,
Kürdistan kurulacağı vaadiyle aleyhimize çevirerek, bize karşı suikast
yapılmasına yöneltmek olduğu anlaşılmış ve karşı tedbirlere de
başvurulmuştur. Diyelim ki, valiyi ve diğerlerini tutuklatmak istiyoruz.
Malatya Mutasarrıfı da Kürt aşiretlerini Malatya’ya çağırmıştır. Bu
durum üzerine 13’ncü Kolordu Bölgesinde faaliyete geçtik. Gereken
tedbirler alınmıştır. Yarın akşam Harput’tan gönderilecek bir askerî
birlik bozguncuları tepeleyecektir. Buradaki Kolordu Komutanı da gereken
tedbirleri almıştır. Malatya’ya ve öteki yerlere de gereken emirler
verilmiştir."
Efendiler, Sivas Kongresi’nin hemen hemen bütün toplantı süresince,
sinirlere gerginlik verecek nitelikte haberler almaktan geri
kalmıyordum. Ancak, aldığım bütün bilgileri olduğu gibi Kongre hey’etine
sunmakta yarardan çok sakınca buluyordum. Gördünüz ki, şimdi açıkladığım
üzere, gerçekten tehlikeli sayılabilecek nitelikte olan Ali Galip
meselesinden de söz ederken dikkatli bir dil kullanmayı tercih etmiştim.
Bence, en önemli mesele, her türlü güçlük ve tehlikelere rağmen, Sivas
Kongresi’nin sonuca ulaşan kararlarla, görüşmelerini bir an önce
tamamlamış olmak ve alınan bu kararları memlekette uygulamaya
girişmekti. Bu isteğim yerine geldi. Bütün memleketi içine alan millî
teşkilât tüzüğünün ve genel kongre bildirisinin hemen bastırılarak her
yere dağıtılması yoluna gidildi. Ancak, beklenenlerin dışında yeni
olaylar karşısında kalındığından, Kongre sona erdiği halde, Kongre
üyelerinin yeni gelişmeler kendini gösterilinceye kadar Sivas’ta
kalmalarını uygun gördüm ve gerekirse daha etkili olağanüstü bir kongre
toplamak için de hazırlık yaptım. Ali Galip’in kaçması üzerine, kongre
üyelerini Sivas’ta bekletmekten vazgeçildiği gibi, Ferit Paşa
Kabinesi’nin düşmesi üzerine olağanüstü kongre toplanmasına da gerek
görülmedi.
Ali Galip Olayı
Şimdi Efendiler, Millî Mücadele tarihimizde önemli bir olay durumunda
olan Ali Galip konusu üzerinde biraz açıklamalı bilgi vereyim:
Efendiler, daha Temmuz başında, Erzurum’da bulunduğum sıralarda Celâdet
ve Kâmuran Ali adlarında iki şahsın yabancılar tarafından, bol para ile
İstanbul’dan Doğuya gönderileceği, bunların yıkıcı propaganda ve aleyhte
kışkırtıcılık yapmakla görevlendirildikleri; bir iki gün içinde hareket
etmiş ve edecek oldukları haberi alındı. Bu haber üzerinde, bunların
dağdağaya meydan verilmeden gözetlenerek yakalanmaları gereğini 3 Temmuz
tarihinde Diyarbakır’da 13. Kolordu Komutanı‘na, ayrıca Kurmay Başkanı
Halit Bey’e ve Canik Mutasarrıfı‘na bildirdim.
20 Ağustos’ta 13’ncü Kolordu Komutanı‘na verdiğim emirde, adı geçen
kimselerin İstanbul’dan hareket ettiklerinin bildirildiğini ve alınacak
tedbirler arasında, özellikle Mardin istasyonunun sıkı bir kontrol
altında tutulmasının uygun olacağını yazdım.
Sivas Kongresi’nin ikinci günü, yani 6 Eylül tarihinde, "Bedirhanlı
ailesinden Celâdet ve Kâmuran ile Diyarbakırlı Cemil Paşazade Ekrem
adlarında üç şahsın, yanlarında, vaktiyle Diyarbakır ilinde aleyhimizde
propaganda yapan bir yabancı subay bulunduğu halde silâhlı Kürtlerin
koruyuculuğunda Elbistan ve Akçadağ üzerinden Malatya’ya geldikleri,
orada Mutasarrıf ve Belediye Başkanı tarafından karşılandıkları", 13.
Kolordu’nun yazısından anlaşılıyor. 15. Kolordu Komutanı Kâzım Karabekir
Paşa’nın 3. Kolordu Komutanlığı‘na bununla ilgili olarak gönderdiği 6
Eylül 1919 tarih ve 529 sayılı şifresinde verilen bilgide: "yabancı
subayın, Türk, Kürt ve Ermeni nüfusunu incelemek üzere, İstanbul
Hükûmeti’nin izniyle dolaştığını söyledikleri; Malatya’da bulunan süvari
alayının mevcudunun azlığı yüzünden bunları tutuklamaya cesaret
edemediği bununla birlikte hemen tutuklanmaları için İstanbul’a
başvurulduğu, 13. Kolordu’dan bildirilmiştir. Bu adamların ne maksatla
hangi görevle, nereleri gezecekleri konusunda bildiklerini Harput
Valisi’nden sordum", denilmekte idi. Harput Valisi Ali Galip Bey’dir. Bu
adamların ne maksatla geldiklerini, 3 Temmuz tarihinden beri
bilmekteyiz. Beş on silâhlı Kürd’e karşı bir süvari alayının mevcudu az
görülmüş, tutuklanmalarına cesaret edilmemiş; asıl hayret verici olan
özellik, bunların tutuklanması için İstanbul’a başvurulmuş olduğu
haberidir.
Bu küçük ve önemsiz gibi görünen noktaları, o zamanki durum
değerlendirmesinde, dikkate değer anlayış ve zihniyet farklarının
bulunduğunu göstermesi bakımından kaydediyorum.
Diyarbakır’da, 13. Kolordu Komutanı‘nın tutumu şüpheli görüldüğünden,
doğrudan doğruya bu kolordunun Kurmay Başkanı‘na 3. Kolordu Komutanı‘nın
imzasıyla, 1 Eylül 1919 tarihinde yazılan (kişiye özel) şifrede, Vali
Galip, Malatya Mutasarrıfı Halil, Kâmuran, Celâdet ve Ekrem Bey’lerle
beraber İngiliz binbaşısının mutlaka yakalanıp Sivas’a gönderilmeleri
için Elâzığ‘da bulunan 15. Alay Komutanı İlyas Bey’in kendi komutasında
altmış kadar atlı ve katırlı askerden oluşan bir müfrezenin en geç 9
Eylül’de Harput’tan Malatya’ya hareketi ile ilgili olarak ve işin
kestirmeden bitirilmesi bakımından doğrudan doğruya tebligat yapıldığı
bildirildi ve müfrezenin hemen hareketinin sağlanması rica edildi.
8 Eylül’de, Sivas’tan da bir otomobille bazı subayların gönderileceği
bilgisi verildi.
Diyarbakır’dan, Kurmay Başkanı‘nın 7/8 Eylül 1919 tarihiyle bana
gönderdiği şifrede şöyle deniyordu:
"Tutuklama ile ilgili isteği öğrendim. Bu hususta Komutan Bey’in emir
vereceğini hiç sanmıyorum. Çünkü askerî özelliklerini biliyorum.
Tarafımdan yapılacak tebligatı ise, yerine getirmekten çekinirler. Bu
konuda İstanbul’la haberleşmekteyiz. Bu duruma göre ne yapılması
gerekeceğinin tayini yüksek kararınıza bağlıdır. Şifre kaleminin 357
sayısıyla arzedilmiştir.
13. Kolordu Kurmay Başkanı
Hâlit
Elâzığ‘daki Alay Komutanı İlyas Bey’den 13. Kolordu Komutanı‘nın emrine
cevap olarak gelen 8 Eylül tarihli telgrafta da; "Kolordu’dan aldığım
emir üzerine hareketim geri bırakılmıştır. Kolordunun izni olmadan,
buradan hareket etmekliğim uygun düşmeyeceğinden, hareket emrinin
Kolordu’dan bildirilmesine lûtfen yardımcı olunuz", denilmekte idi.
Hâlit Bey’e hemen verdiğim cevap, aynen şuydu:
7/8.9.1919
Bilinen şahısların alçaklıkları ortaya çıkmıştır. İstanbul Hükûmeti... bu
alçaklığa ortaktır. Oradan emir vermek, vakit geçirmemek gerekir.
Komutanın kararsızlığa düşeceğine ihtimal veriyorsanız, zâtıâliniz,
tarafımızdan Elâzığ ve Malatya’daki alay komutanlarına yapılmış olan
tebliğatımızın uygulamasını bildiriniz. Gerçekten lüzum varsa, komutayı
uygun gördüğünüz tümen komutanlarından biri üzerine alsın! Ağırdan alma
zamanı geçmiştir. Yapılanlarla ilgili cevabınızı bekliyoruz,
kardeşin.
Mustafa Kemal
Alay Komutanı İlyas Bey’e de aynı tarihte bizzat şu emri verdim: "Malûm
şahısların hainlikleri ortaya çıkmıştır. İstanbul’daki merkezî hükûmet
de bunların hainliğine ortaktır. Kolordunuz komutanı bu konuda izin
istemiş ve cevap alamamış olabilir. Bu bakımdan bu meselenin çözüme
bağlanmasını zâtıâlinizden beklerim.
Cevabınızı bekliyorum, efendim. Malatya’da bu işi hallettikten sonra,
gerekirse Sivas’ta bize katılırsınız. Mustafa Kemal", şifre dışındaki
imza da 3. Kolordu Kurmay Başkanı Zeki Bey’indi.
Malatya’da bulunan 12. Süvari Alayı Komutanı‘nı da 7/8 Eylül gecesi
bizzat telgraf başına çağırmış ve görüşmekte idim. Alay Komutanı Cemâl
Bey’den durumu ve kuvveti hakkında bilgi aldım. Gelenlerin yanlarındaki
silâhlı Kürtlerle beraber "on beş yirmi kişi kadar" olduğunu, alayın da
merkezde "ancak o kadar kuvveti" bulunduğunu söyledi. Ben bu kuvveti
yeterli gördüm. Hattâ, Süvari ve topçu alayının yalnız subayları yeterli
olabilirdi. Ne var ki, özel durumu ve maneviyatını anlamak istiyordum.
Bunun üzerine telgraf konuşması şöyle geçti:
"Ben:
 Vali Galip Bey, İngiliz binbaşısı, Kâmuran,
Celâdet ve Ekrem Bey’lerin hep birlikte ustalıklı bir tertiple bu gece
yakalanarak Sivas’a gönderilmeleri zarurîdir. Durumunuz bunu yapmaya
elverişli midir? Size buradan ve Harput’dan yardım yetiştirilecektir.
Cemâl Bey:
Valiyi de beraber mi?
Ben:
 Özellikle, evet.
Cemâl Bey:
Arz ettiğim üzere durum ve kuvvetim buna
elverişli değildir. Kâmuran, Celâdet ve Ekrem Bey’lerin yakalanmaları
hakkında 13. Kolordu Komutanı ile haberleşme yapıldı. Sonunda, durumun
nezaketi dolayısıyla, şimdilik tutuklanmalarının uygun olamayacağı
hakkında emir de çıkmıştır" dedi.
Artık, bu zatın daha çok üzerine varılamazdı. "Kendilerine
hissettirmeden sıkı bir şekilde göz hapsinde bulundurunuz. Kolordunuzdan
emir gelecektir. Hareket ederlerse, ne tarafa doğru gittiklerini ve
hangi araç ile hareket ettiklerini hemen bildiriniz", talimatını
vermekle yetindim.
8 Eylül günü, Cemâl Bey’den şifre ile; "bilinen şahısların hâlâ orada
olup olmadıklarını ve göz hapsinde tutmak için alınan tedbirlerin
güvenirlik derecesini" sordum ve kendisine; "günde iki defa rapor
vermesini" emrettim.
Hâlit Bey’e yazdığım telgrafa ertesi günü (8 Eylül 1919) aldığım
cevapta, Elâzığ‘daki Alay Komutanı İlyas Bey’e emir verildiği
bildiriliyor ve bu emrin bir kopyası veriliyordu.
Kolordu Komutanı Cevdet Bey’de, İlyas Bey’in 52 katırlı asker ve iki
makineli tüfekle 9 Eylül sabahı hareket ettiğini ve 10 Eylül akşamı
Malatya’da bulunacağını bildirdi, 9 Eylül tarihli bir şifresinde; "karşı
koyma hareketlerinin yoğun olduğu bir çevrede daha fazla faaliyet
göstermemek hususunda kendisini mazur göreceğimi"de söylüyordu.
9 Eylül’de, İlyas Bey müfrezesinden başka, Aziziye’den iki süvari
bölüğü, Siverek’ten Malatya’daki alaya bağlı bir bölük de Malatya’ya
gönderildi.
Vali Ali Galip’in ve Bedirhanlılar ile Cemil Paşazâde’nin yaptıkları
propagandanın etkisini kaldırmak için, Elâzığ ve Dersim bölgesi ile
ilişkisi olduğunu bildiğim ve Kemah’ta bulunan Hâlet Bey’e (eski
milletvekili), 9 Eylül’de Elâzığ‘a hareket etmesini ve Haydar Bey’le
bağlantı kurmasını yazdım. Ayın sonuna doğru oraya vardı.
Van valisi bulunan Haydar Bey’de Elâzığ valiliği görevine başlamak üzere
Erzurum’dan yola çıkarılmıştır. Haydar Bey, 15. Kolordu’ya bağlı olup,
Mamahatun’da bulunan bir süvari alayı ile de bağlantı kurarak, gereğinde
bu alayı Malatya’ya doğru harekete geçirecekti.
Otomobille bazı subayların da Malatya’ya gönderileceği konusunda bir
kayıt vardı.
Gerçekten de, arkadaşlarımızdan Recep Zühtü Bey görünüşte 3. Kolordu
yaveri sıfatıyla ve benden aldığı özel talimatla, yanında başkaları da
olduğu halde, 9 Eylül’de otomobille Malatya’ya hareket etti. Maalesef
bindiği otomobil, yolların bozuk ve çamurlu olması yüzünden Kangal’da
kırılmış ve tam zamanında Malatya’ya yetişememişti. Kangal’dan sonra kâh
araba ve kâh hayvanla, gece gündüz yol alarak Sivas’tan hareketinin
dördüncü günü öğleden sonra, Malatya’ya varabilmişti. Recep Zühtü Bey’in
verdiği raporlar, durumun aydınlanmasında çok yararlı olmuştu.
Efendiler, 10 Eylül günü geç vakit şu telgrafı aldık:
Malatya, 10.9.1919
Kişiye özel
Hiç durmayacaktır
Sivas’ta 3. Kolordu Komutanlığı‘na,
 Mustafa Kemal
Paşa Hazretleri’ne özel:
1- 10.9.1919 saat 14.00’de olaysız olarak Malatya’ya
varılmıştır.
2- Bilinen şahısların hepsinin de maalesef Kâhta’ya doğru kaçtıkları,
etraflı bilginin daha sonra sunulacağı arz olunur.
15. Alay Komutanı
İlyas
Aynı gün ve fakat, İlyas Bey’in telgrafından sonra da şu telgrafı
alıyoruz:
Malatya’dan, 10.9.1919
Çok acele
Sivas’ta 3. Kolordu Komutanlığı‘na
 Mustafa Kemal Paşa
Hazretleri’ne:
1-
 Harput Valisi ile Malatya Mutasarrıfı, İngiliz
binbaşısı ve yardakçıları olan belli kimseler, 15. Alay’ın Elâzığ‘dan
hareketini ve kendilerinin tutuklanacaklarını haber alır almaz, bu sabah
erkenden kaçmışlardır. Bunların Kâhta’daki Bedir Ağa’nın yanına
gittikleri ve oradan alacakları Kürtler’le burayı basmaya gelecekleri
söyleniyor.
2-
 Herhangi bir kötülüğe yeltendikleri takdirde,
bunlar ve Bedir Ağa aşireti hakkında kovuşturma yapılması için
Kolordu’dan emir alınmıştır, izlerinde gidilmektedir, sonuç ayrıca arz
edilecektir.
3-
 15. Alay Komutanı‘nın emrindeki kuvvetle, bu gün
saat 14.00’te Malatya’ya geldikleri arz olunur.
12. Süvari Alay Komutanı
Binbaşı Cemâl
Aynı tarihte yazılmış olan bu iki telgraf yanyana getirilerek
incelenirse, dikkate değer bazı noktaların göze çarpmamasına imkân
yoktur.
Süvari Alay Komutanı Cemâl Bey, tarafımızdan aldığı talimat üzerine
bilinen şahısları sıkı ve güvenli bir şekilde göz hapsinde bulunduracak
ve günde iki defa rapor verecekti.
Adı geçen kimseler, 10 Eylül günü sabah erkenden kaçtıkları halde, Cemâl
Bey bu bilgiyi ancak, İlyas Bey müfrezesinin gelişinden ve İlyas Bey’in
raporundan sonra bildiriyor. Cemal Bey, kaçakların, İlyas Bey
müfrezesinin Elâzığ‘dan hareketini haber aldıklarını söylüyor. Oysa,
telgrafhane Cemâl Bey’in gözetimi altındaydı.
Sonra, kaçakların Kürtleri toplayıp Malatya’yı basacaklarının
söylendiğini de ekliyor. Bu noktalar, Süvari Alay Komutanı hakkında
şüphe ve kararsızlık uyandırmaktadır.
Daha sonra alınan bilgilerden anlaşıldı ki, Ali Galip ve arkadaşlarına 9
Eylül akşamı haber getirilmiş. Ali Galip geceyi uyumadan hükûmet
dairesinde geçirmiştir. 10 Eylül’de, yanlarında götürmek üzere altı bin
lira sayıp bir kenara koyuyorlar ve kasaya konmak üzere de şu senedi
yazıyorlar:
"Mustafa Kemal Paşa ve adamlarının ortadan kaldırılması masraflarını
karşılamak üzere, bununla ilgili emre uyularak altı bin lira alınmıştır.
10 Eylül 1919 Halil Rahmi, Ali Galip."
İlyas Bey müfrezesinin Malatya’ya yaklaşmakta olduğunun anlaşıldığı bir
sırada, Süvari Alay Komutanı, subaylara Mutasarrıfın evini hedef
gösteriyor. Mutasarrıfın evini sarıyorlar. Telefon tellerini kesiyorlar
ve evi basıyorlar. Bu hareketin başladığını sezen Halil Bey’in ailesi
hükûmet dairesine haber veriyor. Hükûmette, para almakla meşgul olan
vali, mutasarrıf ve arkadaşları, durumdan haberdar olur olmaz, korku ve
telâşla herşeyi unutup ayırdıkları parayı ve yazdıkları senedi de olduğu
gibi bırakıyorlar; yanlarındaki adamları ile birlikte hazır bulunan
atlarına binerek kaçıyorlar.
Süvari Alay Komutanı‘nın ve Topçu Alay Komutanı‘nın, valinin geceyi
hükûmet dairesinde geçirmekte olduğunu bilmedikleri kabul edilemez.
Mutasarrıftan çok valinin yakalanmasının önemli olduğu da açıktı. O
halde, belli kişilerin kaçmasına göz yumulduğu bir gerçektir. En basit
bir yorumla, belli kimselerin, yanlarındaki beş on silâhlı jandarma ve
Kürtle çatışmaktan büyük fenalık çıkabileceği kuruntusu Malatya’dakileri
dolaylı yoldan tedbir almaya yöneltmiş ve onlara bu şahısları ürküterek
kaçırma yolunu benimsetmiştir, denebilir.
10 Eylül’de İlyas Bey’e verdiğim talimatta belirttiğim başlıca noktalar:
1-
 Kaçakların hızla yakalanmaları;
2-
 Kürtlük akımına asla elverişli bir ortam
bırakılmaması,
3-
 Malatya’da, mutasarrıflığı Jandarma Komutanı
Tevfik Bey’in üzerine alması; uygun, namuslu ve vatansever bir zatın da
Harput’da hemen valilik makamına getirilmesi,
4-
 Malatya ve Harput’taki hükûmet kuvvetlerini
tamamen ele alarak vatan ve millet aleyhine hiçbir harekete meydan
verilmemesi,
5-
 Kaçaklara uyanların amansızca ve merhametsizce yok
edileceğinin ilânı ve namuslu halkın gerçek durumdan haberdar
edilmesi,
6-
 Millî varlığımızı tehlikeye sokacak olan
yabancıların askerlerine de karşı konulacağının belirtilmesi ve gerekli
düzen ve tedbirlerin alındığının" bildirilmesinden
ibarettir.
Efendiler, kaçakların, yakındaki veya çevredeki aşiretlerden bir takım
Kürtleri toplayabileceklerini, hattâ Maraş‘ta bulunan yabancı
kuvvetlerden bile yararlanabileceklerini kesin gibi kabul etmek lâzım
geliyordu. Onun için de alınmış olan tedbirleri ve bu işe ayrılmış olan
kuvvetleri güçlendirmek gerekiyordu. Bu maksatla Sivas’tan, Malatya’ya 9
Eylül akşamı bir katırlı müfreze daha gönderildiği gibi, 3. Kolordu
elden geldiği kadar kuvvetlerini güneye indirecek, 13. Kolordu takip
işini yüklenecek ve hainlere kıpırdayacak bir fırsat vermemek için pek
etkili olmak gerektiğinden, Mamahatun’daki süvari alayı da Harput yönüne
doğru hareket ettirilecekti.
Bu hususta 3., 13, ve 15. Kolordu Komutanlarına gerektiği şekilde
tebligat yapıldı ve istekler bildirildi.
Efendiler, verdiğimiz direktifler çerçevesinde kaçakları takip
ettirirken, bir yandan da elimize geçen bazı belgeleri gözden geçirelim.
Bu belgelerin, söz konusu olayı, Ali Galip’in teşebbüsünü ve İstanbul
Hükûmeti’nin bayağılığını, her türlü açıklamadan daha mükemmel bir
şekilde ortaya koyacağını zannettiğimden, onların olduğu gibi gözden
geçirilmesinin yersiz olmadığı görüşündeyim.
Önce, Dahiliye Nâzırı Âdil Bey’le, Harbiye Nâzırı Süleyman Şefik
Paşa’nın ortak imzalarıyla, Elâzığ valisi Ali Galip Bey’e verilen 3
Eylül 1919 tarihli talimatı birlikte okuyalım.
Bundan sonra, Dahiliye Nâzırı‘nın gönderilecek kuvvet ve sarf edilecek
para miktarı ile ilgili olarak Bâbıâlî‘den çektiği telgrafını görürüz:
906
İstanbul
Kendisi tarafından çözülecektir
Elâzığ Valisi Galip Beyefendi’ye
İlgi: 2 Eylül 1919, sayı:2.
Bildirilmiştir. Padişah’ın, hakkındaki yüce buyruğu bu gün çıkacaktır.
Bu bakımdan kesinlik kazanmıştır. Talimat şudur: Bildiğiniz üzere,
Erzurum’da, Kongre adı altında birkaç kişi toplanarak birtakım kararlar
aldılar. Ne toplananların, ne de aldıkları kararların bir değeri ve
önemi vardır. Ancak, bu durumlar ülke çapında bir takım dedikodulara yol
açıyor. Avrupa’ya da pek abartılarak yansıtılıyor. Bundan dolayı da,
kötü etkiler yaratıyor. Ortada önem verilmeye değer hiçbir kuvvet ve
hiçbir olay bulunmadığı halde, sırf bu abartma ve kötü etkilerden
endişeye düşen İngilizler’in, yakında Samsun’a epeyce bir kuvvet
çıkaracakları tahmin ediliyor. Hükûmetin her yere olduğu gibi size de
gönderdiği, bilinen genelgeye aykırı hareketler devam ederse,
çıkarılacak yabancı kuvvetlerin Sivas’ı ve oradan daha da ilerleyerek
birçok yerleri işgal etmeleri ihtimalden uzak değildir. Bu da,
memleketin çıkarlarına elbette aykırıdır. Erzurum’da toplanan şahısların
yakında Sivas’ta birleşerek yine bir kongre toplamak istedikleri,
olaylarla ilgili haberleşmelerden anlaşılıyor. Böyle beş on kişinin
orada toplanmasından hiçbir şey çıkmayacağı hükûmetçe bilinmektedir. Ne
var ki, bunları Avrupa’ya anlatmak mümkün değildir. İşte bunun içindir
ki, onların orada toplanmasına meydan vermemek gerekiyor. Bunu
sağlayabilmek için, herşeyden önce, Sivas’ta hükûmetin tam olarak
güvenini kazanmış ve memleketin iyiliğine olan tebligatı, olduğu gibi
yerine getirmeye azimli bir vali bulundurmak gerekmektedir. Yüksek
şahsınızı onun için oraya gönderiyoruz. Gerçi, Sivas’ta kongre toplamak
isteyen birkaç kişiye engel olmak o kadar güç bir şey değilse de, yüksek
dereceli sivil memurlarla, komutanların, subayların ve askerlerden
bazılarının da bunlarla aynı düşüncede olmaları dolayısıyla, hükûmetin
aldığı tedbirleri ellerinden geldiğince boşa çıkarmaya ve bilinen
şahısları güçleri yettiği kadar korumaya çalışacakları gözönünde
bulundurularak güvenilir bir iki yüz kişinin yanınızda bulunması başarı
sağlama bakımından uygun görülmektedir. Bundan dolayı, daha önce
yazdığım gibi oralardaki Kürtlerden güvenilir yüz elli kadar atlıyı
yanınıza alarak, oradan niçin gidildiğini hiç kimseye sezdirmeden,
Sivas’a hiç kimsenin beklemediği bir zamanda vararak, vali ve
komutanlığı hemen ele alacak ve sayıları az olmakla birlikte oradaki
jandarma ve askeri iyi kullanarak toplantıya meydan vermemiş olacağınız
ve orada bulunanlar varsa hemen yakalayıp, göz altında İstanbul’a
gönderebileceğiniz açıktır. Böylece, kazanılacak hükûmet nüfuz ve
otoritesi, içeride macera peşinde koşanları yıldırarak bir daha bu gibi
kötü hareketlerin meydana gelmesini önleyeceği gibi, dışarıda da pek iyi
bir etki yapacak, yabancıların asker çıkararak oraları işgal etmek
konusundaki tasarılarından vazgeçmeleri için hükûmetçe yapılacak
müracaat ve teşebbüslere sağlam bir dayanak oluşturacaktır. Zaten, Sivas
halkının bazı tanınmış kimselerinden araştırılarak elde edilen doğru
bilgilere göre, halk bu politikacıların kışkırtmalarından, para toplamak
için yaptıkları baskılardan pek nefret etmiş. Bu hareketlerin önlenmesi
için, hükûmete her türlü yardıma hazırdır. Orada derhal jandarmaya
yazılacak, istenildiği kadar asker bulunacağı, bunlara nüfuzlu kimseler
tarafından özel olarak yardım edileceği haber verilmektedir. Bu şekilde,
yeteri kadar ve hükûmete kuvvetle bağlı jandarma birliği kurulduktan
sonra, birlikte götüreceğiniz süvarileri hoşnut ederek yerlerine
göndeririz. İşte, alınacak tedbirler bundan ibarettir. Bunun kolaylıkla
ve başarıyla uygulanması, sadece son derece gizli hareket etmeye
bağlıdır. Sivas’a tayininizden, hattâ o taraflara gideceğinizden kendi
aileniz içinde en çok güvendiğiniz bir tek kimseye bile bahsetmeyiniz.
Sivas’a girinceye kadar, maksadınızı yanınızdakilere bile sezdirmeyiniz.
Bu başarının temel şartıdır. Bu itibarla, şimdilik ailenizi herhalde
orada bırakarak, etraftaki aşiretleri teftiş için beş on gün
kalacağınızı ailenize ve çevrenizdeki yakınlarınıza anlatarak, hemen
yola çıkıp bir gün öncesinden Sivas’a ansızın girmeye gayret
etmelisiniz. Oraya vardığınızda, aşağıdaki telgrafı gereken kimselere
gönderip, valilik ve komutanlığı ele alarak hemen işe başlamalısınız.
Bir yandan da makine başında durumu Bakanlığa bildirmelisiniz. Böylece,
oradaki şartlar belli olur olmaz, size yine makine başında tarafımdan
gereğine uygun tebligat yapılacaktır. Bu şekilde işe başladıktan sonra,
ne vakit uygun görürseniz ailenizi ve eşyanızı Sivas’a
getirtebilirsiniz. Yalnız şimdi orada bulunan Reşit Paşa’nın valilik
görevinden alındığı, yerine bir başkasının gönderileceği her nasılsa
duyularak, kendisi tarafından Bakanlığa başvurulmuş olduğundan ve adları
bilinen kimselerin yakında Sivas’ta toplanmak istedikleri alınan
haberlerden anlaşıldığından, boşuna bir dakika geçirilmeksizin bir an
önce hareketle, oraya vaktinden önce ulaşmaya, gayret etmeniz, işin
gereği olarak pek önemli ve zaruridir. Bu durum karşısında, ne zaman
hareket edeceğinizin ve ne kadar zamanda oraya varabileceğinizin
bildirilmesi gerekiyor.
Sivas’ta ilgililere göstereceğiniz telgraf şudur:
Zâtıâlilerinin Sivas ve komutanlığına tayinleri Meclis-i Vükelâ
(Bakanlar Kurulu) kararıyla Padişah Hazretleri’nin yüce buyruklarına
sunulmuş ve gereği şerefle onaylanmış olduğundan, hemen hareketle, bu
telgrafı Sivas’taki sivil ve askerî memurlardan gerekenlere gösterip,
vali ve komutanlığı üzerinize alarak göreve başlamanız ve durumu hemen
bildirmeniz tebliğ olunur. 3.9.1919
Dahiliye Nâzırı Âdil
 Harbiye Nâzırı Süleyman
Şefik
{.ideboldmargin}
Ali Galip Bey bu telgrafa karşılık olarak, Malatya’dan son defa şu
telgrafı veriyor:
Çok Acele ve gizli
 / Kendisi tarafından
çözülecektir
Dahiliye Nezareti’ne
Bu ayın 14. günü yeterince kuvvetle eşkiyanın peşine düşüp ve
yakalanması için Malatya’dan hareket edecek şekilde gerekli tedbirler
alınmıştır. Tanrı‘nın yardımı ile çarpışmadan başarılı sonuç alınacağına
güven buyurulsun. Yalnız yazıların cevapları ve gerekleri
geciktirilmemelidir.
Elâzığ Valisi
Bu telgraftan, 9-10 Eylül gecesini hükûmet dairesinde heyecanlar içinde
ve sabaha kadar uykusuz olarak geçiren Ali Galip’in 9 Eylül 1919 günü,
henüz kahramanlığının üzerinde ve Tanrı‘nın yardımı ile çarpışmada
başarıdan pek ümitli olduğu anlaşılıyor.
Efendiler, bu olaydan ve bu belgelerden haberdar edilen sivil âmirlerden
Dahiliye Nâzırı Âdil Bey’e, Komutanlardan da Harbiye Nâzırı Süleyman
Şefik Paşa’ya güvensizlik bildiren telgraflar çekilmesinin uygun olacağı
düşünüldü. Halkın dikkati çekildi.
Sivas Valisi Reşit Paşa’nın telgrafına cevap veren Âdil Bey’in şu
sözleri ne kadar garip ve şaşırtıcıdır. Âdil Bey sözünü ettiğim telgrafı
şu cümlelerde bitiriyordu: "... Elbette Halife Hazretleri’nin yüce
buyruklarına uyma gereğini takdir edersiniz!"
Efendiler, bir tesadüf eseri olarak bu görüşme sırasında ben de
telgrafhanede bulunuyordum. Bir aralık dayanamadım. Şu telgrafı yazıp
çekilmek üzere memura verdim.
Dahiliye Nâzırı Adil Bey’e
Milletin, Padişah’ına maruzatta bulunmasına engel oluyorsunuz.
Alçaklar, caniler! Düşmanlarla millete karşı haince tertiplere
girişiyorsunuz. Milletin güç ve iradesini kabul etmekten âciz olduğunuza
şüphe etmiyordum. Ancak, vatan ve millete karşı haince ve son bir
çırpınışla alçakça harekette bulunacağınıza inanmak istemiyordum.
Aklınızı başınıza toplayın. Galip Bey ve yardakçıları gibi aptalların
verdikleri ahmakçasına ve asılsız sözlere kapılarak ve Mister Nowil gibi
milletimiz ve vatanımız için zararlı olan yabancılara vicdanınızı
satarak yaptığınız alçaklıkların, milletçe sorulacak hesabını göz önünde
bulundurunuz. Güvendiğiniz şahısların ve kuvvetin sonunu öğrendiğiniz
zaman, kendi sonunuzla karşılaştırmayı unutmayınız. (10/11 Eylül
1919)
Mustafa Kemal
Bütün komutanlar da gerektiği şekilde müracaatta bulundular.
12 Eylül’e kadar aldığımız raporlardan, kaçakların, 10-11 Eylül gecesini
Raka’da geçirdikleri, 11-12 Eylül gecesini de Raka’nın yarım saat
yakınındaki bir köyde, bir aşiret reisinin yanında geçireceklerinin
anlaşıldığı bildiriliyordu. Bu bilgi, 20., 15. ve 13. Kolordu
Komutanları‘na bildirildi.
11 Eylül ve 11-12 Eylül’de Malatya ile telgraf başında yapılan
haberleşmeler, daha Malatya’da, kesin emir ve talimat almış olan
şahısların zihinlerinin daha henüz bir karışıklık içinde bulunduğunu
gösterecek nitelikte idi.
Elâzığ‘dan gelen Alay Komutanı İlyas Bey, "Mutasarrıf Bey’in gönderdiği
özel bir adam tarafından Vali Ali Galip ve Mutasarrıf Halil Bey’lerin
bazı şartlarla yerlerine dönmek istedikleri" bildirilmiş. "Memleketin
selâmeti adına bunların bu şekildeki tekliflerini kabul etmenin uygun
olup olmadığı konusundaki emrinizi beklemekte olduğumuz arz olunur"
demekteydi (11 Eylül)
Bunun arkasından İlyas Bey, 11/12 Eylül gecesi yine telgraf başına gelen
Süvari Alay Komutanı Cemâl, Mutasarrıf Vekili Tevfik, Topçu Alay
Komutanı Münir, Jandarma Yüzbaşısı Faruk, Baytar Binbaşısı Mehmet ve
Elâzığ‘dan gelen Alay Komutanı İlyas Beyler adına şunları yazdırdı:
Malatya’dan İlyas Bey, güvenilir bir kimse olan Jandarma Yüzbaşısı
Faruk Bey’den biraz önce alınan bilgiler aşağıda verildiği
gibidir;
Faruk Bey, Kâhta ve çevresinde takipte, Malatya’ya beş saat uzaklıktaki
Raka köyünde Kürtlerin toplandıklarını, şimdi Mutasarrıf ile
arkadaşlarının orada bulunduklarını, Siverek’e kadar uzanan bölgedeki
aşiretlerin birbiri ardınca buraya gelmekte olduklarını; Dersim
aşiretlerine varıncaya kadar Kürtlük adına çağırıldıklarını,
Mutasarrıf’ın plânına uyularak önce Malatya’ya saldırıp tamamıyla
yağmaladıktan sonra, bütün kuvvetleri ile Sivas’a doğru yürüyeceklerini,
Malatya’da bulunan Türkleri öldüreceklerini ve süreceklerini,
Dersimlilerin de aynı zamanda Harput’a yürüyeceklerini bildiriyor.
Çünkü, Mutasarrıfın Malatya’dan gitmesi Kürtlük adına kendilerine karşı
büyük bir aşağılama ve hakaret olarak sayılıyormuş. Vali böyle bir
yağmaya ve katliama taraftar ve razı olmadığını, ancak, Mutasarrıfın
düşüncesine de engel olamayacağını bildirmiştir. Malatya’ya çarpışarak
girdikleri zaman Kürt bayrağı çekileceğini ve yanlarındaki İngiliz
binbaşısı da Urfa’da bulunan İngiliz tümeninin harekete hazır olduğunu
bildirmişse de, Hacı Bedir Ağa’nın bunu kabul etmediği ve aşiretlerin,
Malatya’nın Kürdistan sayılıp Malatya’da Kürt bayrağı çekilmesinde
direndikleri, dün akşam Malatya’ya dönmek isteyen valiyi bırakmadıkları
abartılmadan arz olunur.
Şartları aşağıdadır:
1-
 Valinin yerine dönmesi,
2-
 Mutasarrıfın eskiden olduğu gibi yerinde
kalması,
3-
 Elâzığ‘dan gelen askerin geri
gönderilmesi,
4-
 Vali, yüz silâhlı Kürtle Malatya’ya girdiği zaman
huzurun sağlanması ve Sivas’a doğru yürümesi,
5-
 Aşiretlerden alınan yedi tüfekle bir tabancanın
geri verilmesi,
İlyas Bey’e şunu yazdım:
Malatya’da İlyas Beyefendi’ye
1-
 Verdiğiniz bilgiler hey’etimizce dikkate alındı.
Zatıâlinize şartlar ileri sürenler kimlerdir? Böyle bir ilişkiye
girişmek asla doğru değildir. Hainlikleri ortaya çıkan vali, mutasarrıf
ve yardıkçılarının yakalanmaları, kışkırtmaya çalıştıkları bazı gafil
kimselerin de uyarılması söz konusudur. Bunun için bütün şiddeti ile
karşı koymak gerekir. 13., 15. ve 3. Kolordu Komutanları şu dakikada
telgraf başında, alınacak ortak tedbiri kararlaştırmaktadırlar. Elde
edilebilen kuvvetler her taraftan harekete geçirilmiştir. Orada alınması
gereken tedbirlerin zâtıâliniz tarafından sükûnet ve ciddiyetle alınmış
bulunduğuna güvenimiz tamdır, O bölgede bulunan bütün telgrafhanelerin
tutulması ve Mutasarrıf Vekili Tevfik Bey kardeşimizin de hükûmetin güç
ve otoritesini en üstün bir şekilde göstermesi dikkate
alınmalıdır.
2-
 Şu anda Anadolu’nun bütün merkezlerinden
Zâtışâhâne’ye, yapılan hainlik bildirilmektedir. Orada da aynı şekilde
hareket edilmelidir.
3-
 İngiliz binbaşısının sözleri blöftür. Kürtler
birleşip toplanabilseler bile, asker kuvveti karşısında ne dereceye
kadar başarı gösterebileceklerini takdir buyurursunuz.
4-
 Bedir Ağa’yı, Keven Aşiretinin reislerini ve bu
haince hareketlere karşı olan diğer beyleri tarafınıza çekmeye
çalışmanız uygun olur.
5-
 Adıyaman’dan hareket eden süvari bölüğü ile,
Siverek ve Diyarbakır’dan hareket eden birer taburla bağlantınız var mı?
Nerelere vardılar?
Telgrafhanede bulunan Kongre Hey’eti adına,
Mustafa Kemal
Gerçi, kongre toplantı halinde değildi ve telgrafhanede bulunmuyordu.
Fakat maneviyatı kuvvetlendirmek için, Kongre Hey’eti ile ilgili
göstermeyi uygun buldum ve imza olarak, yalnız "Kongre Hey’eti" diye
aynı nitelikte ayrıca bir telgraf da yazdım.
Bu telgrafıma ek olarak, Urfa’da, Antep’te, Maraş‘ta bulunan ve sayıları
pek az yabancı kuvvetlerini bildirerek "size bir yabancı tümeninden
bahsedenlerin sözleri vatan ve millet hainlerinin yalanını aktararak
maneviyatınızı kırmak alçaklığından..."dır dedim.
İlyas Bey, telgrafıma verdiği cevapta; "bir saldırı halinde, şiddetle
karşı konulması kesin olarak kararlaştırılmıştır" dedikten sonra;
"eldeki kuvvet, Malatya’yı uzun bir süre Kürt saldırısına karşı
savunmaya yeterli değildir. Bunun için elden gelen hızla yardımcı
kuvvetler gönderilmesine emir buyurulması bir kere daha izninizle
istenir" dedi.
İlyas Bey’e, gereğinde bir şey bildirebilsin diye, telgrafhanede bir
subay bırakarak, önemli olan işinin başına dönmesini rica ettim.
İlyas Bey tarafından 12 Eylül’de çekilen bir telgrafı, subaylarınız ve
memurlarınız için çeşitli bakımlardan yararlı olacağı düşüncesiyle,
olduğu gibi bilginize sunacağım:
Malatya, 12.9.1919
Sivas’ta 3. Kolordu Komutanlığı‘na
Halep’teki İngiliz ordusuna bağlı albay rütbesinde Mösyö P. Peel (Pîl)
adında bir İngiliz subayı, bugün 12.9.1919 tarihinde öğle üzeri Malatya,
Harput ve Diyarbakır bölgelerinde, bölgenin ileri gelenleri, sivil ve
askerî memurlarla görüşmekte olduğunu, kaçak Mister Nowil’in görevi ile
ilgili bir şey bilmediğini ve bu konuda İngiliz Hükûmeti’nin kesinlikle
bilgisi olmadığını ve böyle bir propagandacı subayın buralarda gezmesini
kabul edemeyeceğini ve aşiretler içerisinde derhal buraya getirilmesi
için kendisine emir verileceğini söyledi. Eğer haince bir amaçla
buralarda dolaştığı kanısına varırsa, tutuklu olarak Halep’e
göndereceğini ekledi. Vali Galip Bey’i de kendisiyle görüşmek üzere,
hayatının korunması hususunda, kendisine güvence vererek buraya davet
etme isteğinde bulundu. Bu hususta, üst makamdan adı geçenin buraya
gelebilmesi için emir almadan gelmesinin mümkün olamayacağını, bunun
için ilgili makamlara başvuracağımı da söyledim. Bu izin emrinin hızla
bildirilmesi için aracı olmamı rica etti. Kendisi, "yüksek siyasî
güvenilir" adıyla anılırmış. İstanbul Hükûmeti onu tanırmış. Burada iki
gün kaldıktan sonra Harput’a gidecekmiş. Giriş belgesi yoktur.
Kendisine, saygıdeğer bir misafir olduğu ve özel bir saygı gösterileceği
söylenmiştir. Valiyi buraya getirtmesine ve bu kişinin Harput’a doğru
seyahat etmesine izin verelim mi? Bildirilmesi. Sivas’tan iki subayın
şimdi geldiği bildirilir.
15. Alay Komutanı
İlyas
Bu telgrafta söz konusu edilen konularda nasıl hareket edileceğini
gösteren görüşlerimiz, şu şekilde kısaca bildirildi:
Tel
Sivas, 12.9.1919
Çok acele
Malatya’da 15. Alay Komutanlığı‘na
İlgi: 12.9.1919.
1-
 Kim olursa olsun, giriş belgesi olmayan bir
yabancı subayın Osmanlı ülkesinde işi yoktur. Kendisine büyük bir
nezaketle, fakat askerce, kesin bir tutumla durumu bildiriniz ve geldiği
yere hemen dönmesini isteyiniz. Memleketten çıkıncaya kadar da ileri
gelen kimseler ve memurlarla hiçbir siyasi temasa gelmemesi için yanına
yetenekli, uyanık bir subay katınız.
2-
 Kaçak valinin vatan hainliği ile suçlandığını, ele
geçince yakalanarak kanunun adaletli pençesine teslim edileceğini, bu
konuda başka bir şey yapma imkânı olmadığını ayrıca anlatırsınız,
efendim.
Mustafa Kemal
Efendiler, alınan tertip ve tedbirler ve özellikle gösterilen sertlik ve
şiddet sayesinde, Ali Galip ve Halil Beylerin ayartmaya çalıştıkları
aşiretler dağılmış, ümitsizliğe düşen Ali Galip, önce Urfa’ya oradan da
Halep’e kaçmıştır. Mister Nowil de göz altında rahatça Elbistan
üzerinden gitmiştir. Ötekiler de, birer yolunu bularak kaçmışlardır. Bu
safhaları daha çok açıklamakta bir yarar görmüyorum. Bu konuda
söylediklerime ek olarak yayınlanacak belgelerin okunmasından, bugün ve
gelecek için ders olabilecek noktalar çıkarılacağını umarım.
Efendiler, bilginize sunduğum belgeleri gördükten sonra, zannederim Ali
Galip tarafından yapılan faaliyetin Padişah’ın ve Ferit Paşa
Hükûmeti’nin ortak bir faaliyeti olduğuna şüphe ve tereddüt edenler
kalmaz. Bu hainliğin ortak elebaşılarına karşı nasıl bir durum almak
gerektiği bellidir. Ancak, buna karşı yapılacak faaliyette, elden
geldiğince açıktan açığa hareket etmekten vazgeçmek ve o günün
gereğinden olmakla birlikte faaliyet gücünü çeşitli hedeflere
yöneltmekten sakınarak, bir noktada toplamak ihtiyatlı bir davranış
olurdu. Biz de hücuma hedef olarak yalnız Ferit Paşa Kabinesi’ni tespit
ettik ve bu Ferit Paşa Kabinesi’nin Padişah’ı olaylardan haberdar
etmeyip aldatmakta olduğu tezini tuttuk. Padişah, durumu öğrenecek
olursa, kendisini aldatanlara layık oldukları işlemi uygulayacağına
güvenimiz olduğunu ileri sürdük. Hükûmetin ortaya çıkmış olan cinayeti
üzerine, kendisine güven duyulmaması doğal olduğundan, gerçeklerin
yalnız ve ancak doğrudan doğruya Padişah’a arz edilmesi ile durumun
düzeltilebileceğini, faaliyetlerimiz için hareket noktası olarak kabul
ettik. Bu düşünceyle, Eylül’ün 11. günü, Padişah’a çekilmek üzere
telgraf hazırlandı. Bu telgrafta, tahmin buyuracağınız üzere, zamanın
gereği olan birçok basmakalıp sözler içinde: "Hükûmetin silâh zoruyla
kongreyi basma yoluna giderek Müslümanlar arasında kan dökülmesine sebep
olacağı, Kürtleri ayaklandırmak şekliyle vatanı parçalatmak plânını para
karşılığında yüklenmiş olduklarının belgelerle açığa çıktığı, hükûmetin
bu işlerde âlet olarak kullandığı adamların perişan edilerek kaçmaya
mecbur edildiği, yakalandıkları takdirde kanunun pençesine teslim
edilecekleri, bu cinayetleri hazırlayan Dahiliye ve Harbiye Nâzırları
vasıtasıyla da, emredip uygulatan İstanbul Hükûmeti’ne milletin
güveninin kalmamış olduğu bildirildikten sonra, namuslu kimselerin
oluşturduğu yeni bir hükûmetin kurulması, bu casus şebekesi hakkında
hızla kanunî soruşturma yapılarak suçluların cezalandırılması isteniyor;
âdil bir hükûmet kuruluncaya kadar, İstanbul Hükûmeti ile hiçbir
haberleşme ve ilişkide bulunmamaya karar vermiş olan milletten, ordunun
ayrılamayacağını, olayın içyüzünü bilen ve o çevrede bulunan biz kolordu
komutanları arza mecbur olduk" deniyordu.
İşte bu telgraf örneğinin bütün kolordularca İstanbul’a çekilmesinin
uygun olacağı düşünüldü. 11 Eylül günü telgraf başında kolordu
komutanlarına şu talimatı verdim:
"Şimdi bir örnek vereceğiz. Bu örneğin 3., 15., 20., 13 ve 12. Kolordu
Komutanları‘nın ortak imzalarıyla çekilmesini uygun görüyoruz. Okuduktan
sonra diğer komutanlarla aynı zamanda çekmek için bekleyiniz."
"Şimdi doğrudan doğruya kutsal Başkomutanımız, şanlı Halife’miz
Efendimiz’e önemli bir arzda bulunmak mecburiyetindeyiz.
Engellenmemesini rica eder, aksi takdirde bundan doğacak ağır sonuçların
sorumluluğunun yalnızca yüksek şahsınıza ait olacağını arz ederiz. 12.
Kor., 13. Kor., 20. Kor., 15. Kor., 3. Kor."
Yapılacak önemli maruzat, yukarıda bildirmiş olduğum üzere, padişaha
çekilen telgrafta yazılanlardan ibaretti.
Eylülün 11. günü ve özellikle 12/13 gecesi, her tarafta, kolordu
komutanları telgraf merkezlerine gelerek kararlaştırıldığı şekilde
İstanbul’la haberleşmeye çalışıyorlardı. Fakat, Sadrazam ortadan
kaybolmuş gibiydi. Cevap vermiyordu. Biz de, telgraf başında, Sadrazamın
telgrafları alıp vermesi için baskıda bulunuyorduk. İstanbul
merkezindeki telgraf memurları ile yapılan uzun çekişmelerden sonra, bir
telgraf memuru şu bilgiyi verdi:
"Sadrazam Paşa’ya yazılanlar telefonla söylendi. Alınan cevapta: Telgraf
metni Sadrazam Paşa Hazretleri’ne arz olundu. Bildirecekleri
maruzatları, gereğince telgrafla arz olunmalıdır. Gelen telgraflar da
şekline uygun olarak Padişah’a takdim edilir, buyurduklarını Müdür Bey
söylüyor, efendim."
Bunun üzerine, gece yarısından sonra saat 4.00’te Sivas telgrafhanesine
çekilmek üzere şu telgraf gönderildi:
11/12.9.1919
Sadrazam Ferit Paşa’ya
Vatan ve milletin haklarını, kutsal varlıklarını ayak altına alarak,
Padişah Hazretleri’nin yüce padişahlık şeref ve haysiyetlerini
çiğneyerek, gafilce birtakım hareket ve faaliyetlerde bulunduğunuz
ortaya çıkmıştır. Milletin, Padişahımızdan başka hiçbirinize güveni
kalmamıştır. Bu sebeple, durum ve dileklerini ancak Padişah
Hazretleri’ne bildirmek zorundadır. Hükûmetiniz, yasal olmayan
hareketlerinin ağır sonuçlarından korkarak, millet ile Padişah arasına
artık engel çekiyor. Bu konudaki direnmeniz daha bir saat sürerse,
millet kendisini her türlü hareket ve faaliyetlerinde serbest saymakta
haklı bulacaktır ve bütün vatanın yasal olmayan hükûmetinizle kesin
olarak ilgi ve bağlantısını kesecektir. Bu son uyarımızdır. Bundan sonra
milletin tutacağı yol burada bulunan yabancı subaylar aracılığıyla,
İtilâf Devletleri temsilcilerine de ayrıntılı olarak
bildirilecektir.
Genel Kongre Hey’eti
Sivas Telgraf Müdürlüğü‘ne de aynı zamanda, telefonla şu emir verildi:
"Kongremizden seçilen bir hey’etle telgrafhaneye gönderilecek bir
telgrafımızın doğrudan doğruya Mâbeyn-i Hümâyûn’a (Saray Genel
Sekreterliği) çekilmesine İstanbul’ca engel olunduğu bildiriliyor. Bir
saat içinde telgrafın çekilmesine izin verilmediği takdirde, İstanbul’la
bütün Anadolu telgraf haberleşmelerini kesmeye mecbur olacağımızı
üstünüze bildiriniz."
Genel Kongre Hey’eti
Kolordu Komutanlarına da aşağıdaki genel duyuru
yapıldı:
Sivas, 11-12/9/1919
20. Kolordu Komutanlığı‘na
15. Kolordu Komutanlığı‘na
134. Kolordu Komutanlığı‘na
3. Kolordu Komutanlığı‘na
Kongre’nin Padişahlık yüce katına olan maruzatına İstanbul’da Telgraf
Başmüdürlüğü‘nce engel olunmuştur. Bir saatlik bir sürede Saray’a yol
verilmezse, bütün Anadolu’nun İstanbul’la haberleşmesinin kestirileceği
cevap olarak adı geçen müdürlüğe bildirilmiştir. Kongrenin bu doğal
isteğine olumlu cevap alınmadığı takdirde, bildirilme anından başlayarak
Ankara, Kastamonu, Diyarbakır telgraf merkezleriyle Sinop’taki telgraf
haberleşmelerinin durdurulması, yani kongre ile ilgili haber ve
bildiriler dışında hiçbir telgrafın İstanbul’a geçirilmemesi ve
İstanbul’dan da kabul edilmemesi; Batı Anadolu ile haberleşmemize engel
olmayacaksa, Geyve Boğazı yönündeki hattın da tutulması veya geçici
olarak kesilmesi ve yapılan işlerin sonuçlarının bildirilmesi rica
olunur.
Bu talimatın yerine getirilmesine engel olacak telgraf memurları,
bulundukları yerlerde derhal Divan-ı Harb’e verilerek haklarında en ağır
ceza uygulanacaktır. İşbu bildiri gereğinin yerine getirilmesi 20.,
15’nci, 13. ve 3. Kolordu Komutanlarından rica edilmiştir. Alındığının
bildirilmesi.
Sivas’ta Genel Kongre Hey’eti
Bu telgrafla verilen talimat daha sonraki telgraflarla da
tamamlanmıştır.
11-12 Eylül gecesi yapılmış olan genel tebliğe ek olarak şu ricada
bulunuldu:
Bu gece sonuç elde edilinceye kadar bütün komutanlarla sivil idare
âmirlerinin ve ilgili hey’etlerin telgrafhaneden ayrılmamaları rica
olunur.
Genel Kongre Hey’eti
Telgrafhanelere de şu uyarıda bulunuldu:
Ektir: Bu tebligat gereğinin yerine getirildiği haberi Kongre
Hey’eti’nce öğrenildikten sonra, yine aramızda haberleşmeye devam
edileceğinden telgrafhanelerde adam bulundurulması rica
olunur.
Kongre Hey’eti
İstanbul’un kendilerine tanınan bir saatlik süre içinde, Sara’ya telgraf
bağlantısı vermeyeceği anlaşılıyordu. Bu sebeple, 12 Eylül 1919 günü
bütün komutanlara şu genel duyuru yapıldı:
Örneği aşağıya çıkarılmış olan telgraf, Genel Kongre Hey’eti tarafından
bir saate kadar Sadrazama çekilmiş olacaktır. Bu itibarla, siz de hemen
bu esas ve nitelikte birer telgraf çekiniz ve hemen bildiriniz,
efendim.
Genel Kongre Hey’eti
Saat beşte Sadrazam’a, "bilgi için" diye gönderilen ve aynı zamanda
bütün komutanlara ve illere yapılan bildiri şundan ibarettir:
1-
 Hükûmet, milletin sevgili Padişahına olan maruzat
ve bağlantısını kesmekte ve ortaya çıkan haince hareketlerine devamda
direndiğinden, millet de yasal bir hükûmet iş başına geçinceye kadar,
İstanbul Hükûmeti ile olan yönetim ilişkilerini ve İstanbul ile yapılan
her türlü posta, telgraf, haberleşme ve ulaştırmalarını kesmeye karar
verilmiştir. Bölgelerindeki sivil memurlar, askerî komutanlarla,
işbirliği yaparak bu konuyu sağlayacak ve sonucu Sivas’taki Genel Kongre
Hey’etine bildirilecektir.
2-
 Bu tebligat bütün komutanlara ve sivil idare
âmirlerine gönderilmiştir.
Genel Kongre Hey’eti
Efendiler, ayın 12. günü İstanbul Hükûmeti ile genel olarak haberleşme
ve bağlantı kesildi. Bunların dışında kalan bazı yerler ve bu yerlerle
olan tartışmalarımızı ayrıca açıklayacağım. Fakat izin verirseniz,
bundan önce daha önemli sayılması gereken bir konu üzerinde bilgi
sunayım. Yüksek kurulunuzca da bilinmektedir ki, Ferit Paşa Hükûmeti
milletvekillerinin seçimleri için görünüşte bir emir vermişti. Ancak,
içinde bulunduğumuz tarihe kadar, yani Anadolu’nun İstanbul’la
bağlantısını kestiği 12 Eylül gününe kadar, bu emir uygulanmamıştı. Son
durum üzerine, en önemli meselenin, milletvekillerinin seçimini bir an
önce yaptırmak olacağını takdir buyurursunuz. Bu bakımdan 13 Eylülde
derhal bu konu üzerine de eğilindi. Uzun açıklamalar yapmaktansa,
bildirdiğim tarihte verilen ilk genel talimatı, olduğu gibi
bilgilerinize sunmayı daha yararlı buluyorum. Tebligat şudur:
Tel
.
Balıkesir’de 14. Kolordu, Konya’da 12. Kolordu.,
Diyarbakır’da 13. Kolordu, Erzurum’da 15. Kolordu.,
Ankara’da, 20. kolordu, Bursa’da 17. Tümen.
Çine’de 58. Tümen, Bandırma da 61. Tümen.
Komutanlıklarına ve 61.Tümen Aracılığıyla Edirne’de
I’nci Kolordu, Niğde’de 11. Tümen Komutanlıklarına,
İllere, Bağımsız Sancaklara, Belediyelere.
(Müdafaa-i Hukuk Cemiyeti Merkez Kurullarına)
İstanbul Hükûmeti’nin tuttuğu ve takip etmekte olduğu gericilik yoluna
ve yaşamakta olduğumuz günlerin büyük korku ve tehlikelerine karşı
haklarımızı savunmak ve varlığımızı korumak için Millî Meclis’in
seçilmesini ve toplanmasını sağlamak ve çabuklaştırmak bugünün en önemli
görevidir.
İstanbul Hükûmeti, milleti aldatarak milletvekillerinin seçimini
aylarca ertelemiş olduğu gibi, son zamanda vermiş olduğu seçim emrini de
türlü sebeplerle savsaklamakta ve geciktirmektedir. Ferit Paşa’nın,
Toros’un ötesindeki illerimizden vazgeçtiği Barış Konferansı‘na vermiş
olduğu notadan anlaşılmış, Aydın ili üzerinde Yunanlılar’la sınır
tespitine kalkışması, oradaki işgali oldu bitti halinde bir ilhak olarak
kabul etmiş olduğuna delil sayılmış ve memleketin işgal edilen başka
bölgeleri için de bunlara benzer gafilce ve haince siyasetiyle memleket
ve milleti parçalayacağı kesinlikle anlaşılmıştır. Millî Meclis’in
toplanmasından önce barış anlaşmasına imza koyarak milleti bir oldu
bitti karşısında bulundurmak niyetinde olduğu anlaşılmıştır. Bu
itibarla, Genel Kongre, orduyu ve milleti uyanık olmaya davet ederek
aşağıdaki konuların en kısa zamanda yerine getirilmesini, milletin
hayatî konusu olarak kabul eder ve bildirir:
İlk olarak-
 Seçim hazırlıklarının yürürlükteki
kanunda yer alan en kısa zamanda yapılıp tamamlanması için Belediyeler
ile Müdafaa-i Hukuk Cemiyetleri yoğun bir faaliyet içine
girmelidir.
İkinci olarak-
 sancaklardan çıkarılacak milletvekili
sayısı oraların nüfus durumuna göre hemen tespit edilerek Hey’et-i
Temsiliye’ce şimdiden bildirilmelidir. Adaylar konusu daha sonraki
haberleşmelerde ele alınacaktır.
Üçüncü olarak-
 Seçim hazırlakları yapılırken gerek
seçimler sırasında gecikmeye yol açacak engellerin şimdiden düşünülerek
ortadan kaldırılması ve hiçbir gecikmeye meydan verilmeyerek seçimlerin
en kısa zamanda sonuçlandırılması.
Bu kararı, bölgenizdeki bütün Belediye ve Müdafaa-i Hukuk
Cemiyetleri’ne bildirerek, gereğinin hemen yerine getirilmesine yardımcı
olmanız rica olunur.
Hey’et-i Temsiliye
"Memleketi, başvurulacak bir yerden yoksun bırakmamak için Ferit Paşa
Hükûmeti inadında devam ediyordu. Bilindiği gibi bu durum hükûmet
düşünceye kadar süregeldi. Memleketi günlerce başvurulacak bir yerden
yoksun bırakmak elbette büyük sakıncalar doğururdu. Bundan dolayı, önce
fikir sormak üzere, sonra da bazı itirazlara aldırmadan emir şeklinde
bildirdiğimiz kararları Eylül’ün 13/14. gecesi şu şekilde tespit etmiş
ve kaleme almıştık.
Kongrece alınması düşünülen tedbirleri gösteren suret aşağıda
arzedilmiştir: bu konudaki yüksek görüş ve düşünceleriniz alındıktan
sonra, genel kurulca görüşülerek uygulamaya konacaktır. 15.9.1919 günü
öğleye kadar cevabınızı bekliyoruz, efendim.
Millî dâvâyı haince bir saptırma ve yorumla olduğundan başka türlü
göstererek millî teşebbüs ve faaliyetlerimizi yasallık dışı ilân eden,
milletin Saltanat ve Hilâfet makamına karşı duyduğu sonsuz bağlılığını
bütün haklı ve kanunî araçlarla ispata çalıştığımız halde, padişah ile
millet arasında bir engel perdesi oluşturan ve halkı birbiri aleyhinde
silâhlandırıp öldürmeye sürükleyerek bunun kışkırtılacağını yapan
İstanbul Hükûmeti ile ilişkilerini kesmek mecburiyetinde kalan Genel
Kongre Hey’eti, aşağıdaki kararları zâtıâlilerine bildirmeyi görev
sayar.
1-
 Padişah Hazretleri’nin yüce adına ve yürürlükteki
kanunlar çerçevesinde devlet işleri eskiden olduğu gibi yürütülmeye
devam edilecektir. Irk ve mezhep ayrılığı gözetilmeden halkın canı,
malı, namusu ve her türlü hakları güvence altında
bulundurulacaktır.
2-
 Devlet memurlarının, kendilerine verilmiş olan
görevleri milletin meşru dâvâsına uygun bir şekilde yürütmeleri
doğaldır. Aksi takdirde, görevden kaçınanların mazeretleri bir istifa
gibi işlem görerek, yerlerine uygun görülen kimseler vekil olarak
getirilecektir.
3-
 Görev sırasında Millî Dâvâ ve akıma ters düşen
davranışları görülecek ve tespit edilecek memurlar, din ve milletin
selâmeti adına kesinlikle ve şiddetle cezalandırılacaktır.
4-
 İstifa etmiş memurlardan ve halktan her kim olursa
olsun, millî kararlar aleyhinde kışkırtıcı ve bozguncu hareket ve
telkinlerde bulunanlar da şiddetle cezalandırılacaktır.
5-
 Memleket ve milletin selâmet ve saadeti, hak ve
adalet, ülkede güven ve huzurun sağlanması ile mümkündür. Bu konuda
gereken her türlü tedbirin alınması kolordu komutanlıklarıyla vali ve
bağımsız mutasarrıflardan beklenmektedir.
6-
 Millet isteklerinin, Zâtışâhâne’ye arzı ve
duyurulması başarılıp da milletin güven ve desteğini kazanmış meşru bir
hükûmet kuruluncaya kadar, haberleşme merkezi, Sivas’ta Genel Kongre
Temsil Hey’eti olacaktır.
7-
 Bu kararlar, bütün millî teşkilât merkezlerine
gönderilecek ve ilân edilecektir.
Mustafa Kemal
Efendiler, bilginize sunduğumuz bu son bildirimiz üzerine, kısmen hafif
fakat kısmen de oldukça şiddetli itirazlara, direnmelere, hattâ karşı
faaliyetlere ve tehditlere uğradık. Karşı koymalar ve eleştiriler yalnız
son bildirimiz hükümlerine de bağlı kalmadı. Bu bildiri dolayısıyla daha
başka noktalara da sıçradı. Bu konuda yüksek topluluğunuza açık bir
fikir vermiş olmak için yapılmış olan yazışmalardan bazılarını kısaca
bilginize sunmama izninizi rica ederim.
Erzincan Müdafaa-i Hukuk Cemiyeti Merkez Hey’etinin 14 Eylül 1919
tarihli telgrafında: "Kararların uygulanmasından önce, İstanbul
Hükûmeti’ne kırk sekiz saatlik bir süre verilmesinin uygun olacağı bütün
üyelerce kararlaştırılmıştır", şeklinde zararsız bir görüş ileri
sürülüyordu.
Diyarbakır’dan 13. Kolordu Komutanı Cevdet Bey, 14 Eylül 1919 tarihli
uzun şifresinde: "Hükûmet merkeziyle büsbütün ilgi kesilerek, yazışmalar
Kongre Temsil Hey’eti ile yapılacak olursa, muhalifler, siyasî bir
maksat peşinde olanlar, bu hareketi Hilâfete karşı isyan edilmiş
göstererek, kamuoyunu yanıltacaklardır." Bu durum devam ederse, memur ve
asker maaşları ile yiyecek harcamaları için kaynak ve tedbir düşünüldü
mü? "İstanbul Hükûmeti, İngiliz nüfuzu altındadır. Her türlü ısrar ve
gayrete rağmen başka türlü hareket edebilecek bir hükûmet kurulmasına
imkân yoktur. İngilizlerle savaşa girişmeye taraftar mısınız?
Girişildiği takdirde başarı sağlanacağından ne dereceye kadar eminsiniz?
Böyle bir ayak direme hareketi vatanın çıkarlarına uygun düşer mi?"
şeklinde birtakım düşünce ve soruları içine alıyordu.
Erzurum Hey’et-i Merkeziyesi’nin 15 Eylül 1919 tarihli telgrafında:
"Yönetmeliğimizin altıncı maddesinin (yani Hey’et-i Temsiliye’nin
başvurma yeri olarak kabul edilmesi ile ilgili madde) tüzüğümüzle
uygunluğunun sağlanması için merkez hey’etlerinden olur alınması
gerekir"
 denilmekte idi.
Malatya’dan Komutan İlyas Bey’in 15 Eylül 1919 tarihli telgrafında:
"Elâzığ ili halkının, kongrenin maksat ve emelinden haberdar edilerek
hiç olmazsa bir derece aydınlatılmalarına kadar bu hususun ertelenmesi
uygun görülürse katıldığımı arz ederim" düşüncesi ileri sürülüyordu.
İçinde bulunduğumuz Sivas’ın Müdafaa-i Hukuk Cemiyeti Merkez Hey’eti de
uzun bir raporunda: "Bildirilen maddelerin bütününden memlekette geçici
bir yönetim ilân edileceği anlaşılmaktadır" şeklinde başladıktan sonra,
"bunun, cemiyet tüzüğünün ne özel maddesine ne de öteki maddelerine
dayandırılma imkânı görülemediği noktasında" dikkatimiz çekiliyor ve,
"Padişah’a arz olunacak hususları ulaştırabilecek yolları büyük bir
sükûnet ve samimiyetle ve tatlı bir şekilde aramayı" tavsiye ediyordu.
Hey’et-i Temsiliye üyelerimizden olduğu halde, birçok davet ve
ricalarımıza rağmen bize katılmayan, Sivas Kongresi’nde bulunmamak için
mazeretler uyduran Servet Bey’in "Esselâmü aleyküm" dindarca hitabı ile
başlayan, 15 Eylül 1919 tarihinde Trabzon’dan çektiği açık telgrafında:
"Sivas Kongresi Bildirisi’ni ve arkasından da duyurunuzu aldık. Cevap
olarak bildirdiğimiz düşünceler Kâzım Paşa Hazretleri’nce görülmek
istenmiş ve görülmüştür"... "Önce Sivas Kongresi’nin, genel kongre şekline
girmiş ve bir Hey’et-i Temsiliye meydana getirmiş olduğu anlaşılıyor ki,
bu husus kararlarımıza aykırıdır"... "Sivas Kongresi, Hey’et-i
Temsiliye’miz arasına üye seçmeye yetkili olamayacaktır. "İstanbul
Hükûmeti ile haberleşmenin kesilmesi bir oldu bitti haline geldi"...
"Hey’et-i Temsiliye’nin bir başvurma yeri olması hususu kamuoyu üzerinde
pek kötü etkiler yapacaktır. Bundan kesinlikle vazgeçilmelidir"... "Sivas
Kongresi, Erzurum Kongresi’nin tüzüğünü değiştirmeye yetkili değildir.
Bu kongre, Doğu İlleri Hey’et-i Temsiliye’sine uymaya mecbur olacaktı.
Erzurum kararları üzerinde zihinlerin genel bir sarsıntı devresi
geçirdiği bugünlerde, onun dışındaki hükümlere şüpheli gözlerle
bakılacağından şüpheniz olmasın"... "Erzurum Kongresi kararlarına uymayan
işlere katılamayacağız" protestosu ile son buluyordu.
15. Kolordu Komutanı Kâzım Karabekir Paşa’nın 15 Eylül 1919 tarihli
yazısında: "Sivas Kongresi’nin sorusuna cevap olarak Trabzon hey’etinden
Servet, İzzet ve Zeki Bey’lerin vermek istedikleri karşılığı okudum. Pek
yakından tanıdığım bu şahıslara karşı duyduğum güven ve saygı sonsuzdur.
Kendilerinin görüşlerine yön veren temel düşünceyi anlıyor ve
benimsiyorum" dedikten sonra ayrıntılar üzerindeki görüşlerini
bildiriyor ve özellikle, "Erzurum Kongresi, Doğu Anadolu illeri
adınadır. Sivas Kongresi ise bütün milleti temsil eden bir kongredir. Bu
kongre’nin de ayrıca bir temsil hey’eti bulunması tabiîdir. Ancak, Sivas
Genel Kongresi Hey’et-i Temsiliyesi Doğu Anadolu İlleri Hey’et-i
Temsiliyesi’ni ortadan kaldırmış olmuyor. Bu Hey’et-i Temsiliye
tabiatiyle her an vardır. Yalnız, bu Hey’et-i Temsiliye’den olup da
bugün Sivas Kongresi Hey’et-i Temsiliye’sine girmiş bulunanlar varsa,
bunların Doğu Anadolu İlleri Hey’et-i Temsiliyesi’nden istifa etmelerini
istemek doğru olabilir. Sivas Kongresi, bütün milletin çıkarlarını, Doğu
Anadolu İlleri hey’et-i Temsiliye’si ise yalnızca Doğu Anadolu İllerinin
hak ve çıkarlarını korur"... "Hey’et-i Temsiliye’nin başvurma yeri oluşu
ve yetki durumu, konunun en önemli noktasını oluşturmaktadır. Bu konuda
şimdiden acele edilmemesi hususunda sizinle tam bir görüş birliği
içindeyim. Hey’et-i Temsiliye’ce yapılan tekliflerin birden beşe kadar
olan maddelerine gelince, bunların değil sorulmasını, bir bildiri
halinde veya bir istek şeklinde bile yayınlanmasını yersiz bulurum"
görüşünde bulunuyordu.
Trabzon’da Servet Bey’e cevap olarak yazdığımız telgrafla, Kâzım
Karabekir Paşa’ya verdiğimiz karşılıktan da söz edeyim. Servet Bey’e
yazılan telgraf şuydu:
Trabzon’da Servet Beyefendi’ye,
Trabzon Merkez Hey’etinden beklenen görüşe daha cevap gelmedi. Bu husus,
ayrıca Kâzım Paşa Hazretleri’nden de sorulmuştu. Görüşlerin
birleştirilmesine neden lüzum görüldüğü tabiatıyla anlaşılamamıştır.
Sıra ile belirtilen görüşlerimizin cevabını aşağıda yine aynı sıra ile
bildiriyorum:
Önce, Sivas Kongresi’nin genel bir kongre olacağı herkes tarafından
biliniyordu. Bunun sizce başka türlü kabul edilmekte olduğunu ilk defa
şimdi yine sizden işitiyorum. Hey’et-i Temsiliye konusuna gelince, bu
hey’et, aslında Erzurum Kongresi’nin seçtiği ve kabul ettiği bir
hey’ettir. Şu sırada bendenizle birlikte Rauf bey, Bekir Sami Bey, Raif
Efendi ve Şeyh Hacı Fevzi Efendi Sivas’ta hazır bulunmaktadır. Daha dört
üyemiz eksik olmakla birlikte, çoğunluk görevini yapmaktadırlar. Bu
noktanın da sizce açık olarak bilineceğine şüphemiz yoktur. Çünkü,
durumun önemi dolayısıyla, daha Erzurum’da iken sizi de davet etmiş ve
diğer arkadaşların birlikte götürüleceği bildirilmişti. Tüzüğümüzün
sekizinci maddesi uyarınca, Sivas Genel Kongresi’nin bazı üyelerle
Hey’et-i Temsiliye’mizi güçlendirebileceği birlikte görüşülmüş, bunda
bir sakınca bulunmamış, aksine millî birliği temsil bakımından gerekli
de sayılmıştı. Sivas Genel Kongresi’nde bundan başka bir şey
yapılmamıştır. İstanbul Hükûmeti ile haberleşmenin kesilmesi, temel
kararlarımızın dördüncü maddesinin dışında değil, içinde ve hattâ o
maddenin içine giremeyecek akıl almaz haince sebeplere dayanır bir
niteliktedir. Esasen bu oldu bittiyi yapan biz değil İstanbul
Hükûmeti’dir. Şifreli telgrafımızın gereğinin yerine getirilmesi bir
zarurettir. Bundan vazgeçmeye hiçbir şekilde imkân kalmamıştır. Biz işe
başlarken, olumlu oyunuzu almak üzere size başvurmayı da bir görev
saydık. Uygun bulup bulmamak sizce takdir edilecek bir husustur. Yalnız,
şunu da belirteyim ki, bugün Anadolu ve Rumeli’nin birlikte harekete
mecbur olduğu bir yönlenişte, azınlığın değil çoğunluğun tuttuğu yolu
benimsemeye ve azınlıkları bu yola çevirmeye kesin bir mecburiyet
vardır. Başvurma yeri ve yetki konusunda daha akla yatkın bir görüşünüz
varsa, lûtfen bildiriniz. Tutulması kaçınılmaz olan bugünkü yol dikkatle
incelenirse, görülür ki, tüzüğümüze ve Erzurum Kongresi’nin temel
kararlarına tıpa tıp uygundur. Bunun dışına çıkılmış bir nokta
göremiyorum. Bu duruma göre, zâtıâlilerinizin, kendinizi katmak
istemediğiniz tüzük ve bilinen kararlar dışında kalan işlerin
açıklanmasını rica ederim. Bugün kaçınılması mümkün olmayan bir hareket
varsa, o da İstanbul Hükûmeti’nin millet ve memleketin kaderini alçakça
İngilizler’in isteğine bırakması ve kendi çıkarlarına kurban etmesidir.
Buna karşı, buraca alınan karardan başka bir karar alınmasına imkân
varsa, lûtfen bildiriniz.
Mustafa Kemal
Kâzım Karabekir Paşa’dan 17 Eylül 1919 tarihinde de, kişiye özel bir
şifre aldım. Pek içtenlikle ve kardeşçe bir dille yazılmış olan bu şifre
bir iki uyarıyı içine alıyordu. Kâzım Karabekir Paşa: "Paşam, diyor,
Sivas’tan gelen tebligat ve genelgeler, bazen Hey’et-i Temsiliye adına
bazan doğrudan sizin adınızadır. 10 Eylül 1919 tarihinde, İstanbul’daki
hükûmete hitaben, kendi adınıza duyuru ve uyarılarınız olmuştur. şuna
inanınız ve güveniniz ki, bu şekilde sizin imzanızla yapılan tebligat,
sizi çok büyük bir saygı ile sevenlerce bile, büyük bir samimiyetle ve
iyi niyetle eleştiriliyor... Bunun ne kadar etkili olacağını ve tepkiye
yol açacağını takdir buyurursunuz"... "Bu bakımdan Hey’et-i Temsiliye ve
Kongre kararlarının, daima imzasız ve sadece Hey’et-i Temsiliye diye
yayınlanmasını rica ederim." Telgraf şu cümlelerle son buluyordu:
"Yüksek şahsiyetinizin herhalde ortada tek başına görülmemesi memleketin
yararı bakımından gereklidir. Oy birliği ile (bu noktada oyları alınan
şahısların veya hey’etin kimler olduğunu daha bugüne kadar öğrenebilmiş
değilim) arz olunan bu ricalarımın iyi karşılanacağından eminim,
ellerinizden öperim."
Kâzım Karabekir Paşa’yı gerçekten kararsızlık ve eleştiriye
sürüklediğini gördüğümüz noktaları, mümkün olan açıklıkla bir mantık
süzgecinden geçirerek aydınlatma gereği ortadadır. O günlerdeki duygu ve
düşüncelerimden kaynaklanan görüşlerimi, kendimi bugünün etkilerine
kaptırmaktan çekinerek belirtmek için, o tarihte verdiğim cevabı olduğu
gibi bildirmeyi tercih ederim:
15. Kolordu Komutanı Kâzım Paşa Hazretleri’ne
C:
Saygıdeğer Kardeşim,
Derin bir samimiyete dayandığına asla şüphe etmediğim görüşlerinizi açık
ve kardeşçe bir dille bildirmiş olmanız, kardeşlik bağlarımızın
sağlamlaşmasına ve yürekten bir sevinç duygusunun doğmasına vesile
olmuştur. Zihninizde beliren sakıncaları çok iyi anlıyorum. 10 Eylül
tarihinde hükûmete kendi adımla gönderilmiş bir tebliğim yoktur. Yalnız,
telgrafhanede bulunduğum bir sırada, tesadüfen Dahiliye Nâzırı Adil
Bey’le makine başında karşı karşıya geliverdik. Onun Sivas Valisi Reşit
Paşa’ya verdiği anlamsız cevaplara karşı, bendeniz sırf şahsî olmak
üzere, onun şahsına karşı bildiğiniz biraz sertçe uyarılarda bulundum.
Bu hemen hemen bir karşılıklı konuşma şeklinde geçmiştir. Bundan başka
gerek hükûmete, gerek Padişah’a ve gerek yabancılara karşı yapılan
müracaatlarda hep "Kongre Hey’eti" veya "Hey’et-i Temsiliye" ifadesi
imza yerine geçmiştir. Yalnız, Amerikan Senatosu’na yazılan, sizin de
bildiğiniz bir mektuba kongre kararıyla beş kişi imza koymuştur ki,
bunlar arasında bendenizin de imzası vardır. İçeride yapılan açık
yazışmalara gelince, bunda da "Hey’et-i Temsiliye" ibaresini imza yerine
kullanmakta idik. Ancak, bunun bazı çevrelerde kötü etki yaratığı ve
güvensizliğe yol açtığı görüldü. Gerçekten de böyle genel bir ibarenin,
içine aldığı şahıslar ve kuvvet gizli kalıyordu. Ortada sorumlu kimdir?
Bazı yerlerden özellikle Kastamonu, Ankara, Malatya, Niğde, Canik gibi
yerlerden doğrudan doğruya şahsen makine başına çağrılmaya başlandım.
Neredeyse, Hey’et-i Temsiliye adı altında gizlenen şahıslarla birlikte
olup olmadığım konusunda bir kararsızlık belirtisi sezildi. Hattâ,
Trabzon’dan Servet Bey de Hey’et-i Temsiliye imzasını taşıyan tebligatı
kötüye yorarak ve sözü edilen hey’etin nitelik ve niceliği konusunda
birçok yanlış düşüncelere kapıldıktan sonra, bendenizi şahsen makine
başına çağırdı. Görüşüldükten sonra, bütün bu tartışmaların, imzanın
"Hey’et-i Temsiliye" olarak ve belirsiz bir şahsiyet ifade eder şekilde
konulmuş olmasından ileri geldiğini söyledi. İşte bunlardan dolayıdır
ki, bu imza meselesi sizin kardeşçe bildirmenizden önce Hey’et-i
Temsiliye’de görüşme konusu olmuştu. Hey’et-i Temsiliye’nin, gizli bir
komitenin yürütme kurulu olmayıp, hükûmetin resmî iznini almış, kanunî
resmî bir derneğin temsilcilerinden oluşmuş bulunması dolayısıyla,
ilgili kanun uyarınca kararların ve tebliğlerin sorumlu bir şahıs
tarafından imzalanması usulü zarurî görülmüştü. Hey’et-i Temsiliye’nin
tebliğlerine ve yayınlarına genel ve belirsiz bir ad vererek düşeceği
kanun dışı durumdan doğacak sakıncalar, millî akıma karşı gelenlerin
esasen yapmakta oldukları zararlı propagandalara imza bulma yüzünden
doğacak sakıncalardan daha tehlikeli görüldü ve sonuçta oy birliği ile
imza koyma usulü karar altına alındı. Bu karara rağmen, bu defa
yaptığınız kardeşçe uyarı üzerine, konunun bir kere daha görüşülmesini
Hey’et-i Temsiliye’ye teklif ettim. Daha önce ileri sürülmüş olan
düşünce ve görüşler dolayısıyla, aynı şekilde, yazılan şeylerin Hey’et-i
Temsiliye’nin kararına dayandığı belirtilerek yazılmasına oy birliği ile
karar verdiler. Şahsımla ilgili olduğu için bu görüşmede tarafsız
kalmayı uygun buldum. Prensip olarak, bir kişinin imza etmesi kabul
edildikten sonra, benim yerime başka birinin imza atması söz konusu
oldu. Bu noktada hey’etin ileri sürdüğü sakıncalar şunlardır: Bütün
dünya benim bu işin içinde bulunduğumu bilir. Bugün bir başkasının
imzasıyla tebligata başlanınca ve benim adım ortadan kalkınca ya
aramızda bir geçimsizlik ve ayrılık olduğu sanılacak yahut da benim
ortaya çıkmaktan çekinir yasal olmayan bir durumda olduğuma, dolayısıyla
da yapılanların yasal olmadığı zannına düşülecektir. Bunu bir yana
bırakalım, herkesçe inanılacak ve güvenilecek bir arkadaşımız kendi
imzası ile ortaya çıktığı takdirde, bugün benim için söz konusu olan
sakıncalar yarın o arkadaşımız için de söz konusu olacaktır. O halde,
onun da çekilip yerine bir başkasının imza atmaya başlaması gibi sonuç
olarak bizim için güçsüzlük belirtisi olacak bir sıra takip etme gereği
doğacaktır. Bilmem bu yolu ne dereceye kadar doğru bulursunuz? Gerçekten
de bendenizin şahsı, özellikle işin başlangıcında bir saldırı hedefi
olarak görülmüştü. Ancak, hem içeriden hem de dışarıdan beklenen
saldırılar yapılmış, Tanrıya şükür hepsi de maksadımıza uygun olarak
sonuçlanmıştır. İstanbul Hükûmeti ve kötülüğümüzü isteyenler, her
faaliyetlerinde yenilmişlerdir. Yabancılara gelince; Amerikalılar,
Fransızlar ve İngilizlerle pek ciddî temaslar yapılmış; bunların Sivas’a
kadar gelen yetkili memurları lehimizde olmuşlar, bizimle iyi ilişkilere
girişmişlerdir. Bizim de içinde bulunduğumuz Kuva-yı Millîye’nin, bir
iki kişinin kışkırtmasından doğmuş bir hareket olmayıp tam anlamıyla
millî nitelikte genel bir hareket olduğunu bize de bilgi vererek bağlı
bulundukları makamlara rapor halinde bildirmişlerdir. Bir de,
memleketimizde, bilinen ahlâksızlık gereği bazı kirli vicdanlı
insanların, bu gibi hareketlerde az çok önayak olanlar hakkında
çıkardıkları dedikodunun önüne geçmek mümkün değildir. Bu duygusal
davranış her millette de aynıdır. Bu türlü sakıncalara karşı burada
düşünülen tek çare, bizim sarsılmaz bir dayanışma ve içtenlikle yüce
gayemize doğru yürümekte bir an olsun kararsızlık göstermemekliğimizdir.
Bendenizin, kamu yararı ile ilgili iş ve hareketlerimizde şahsî
görüşlerimle değil, bütün saygıdeğer arkadaşlarımın vicdan ve gönül
birliği ile hareketi tercih ettiğim, siz kardeşimce de bilinmektedir.
Bununla birlikte bu hususta siz kardeşimin hatırına gelebilecek daha
başka düşünceleri de bildirmenizi bekler, üstün saygı ve samimiyetle
gözlerinizden öperim, kardeşim.
Mustafa Kemal
Efendiler, İstanbul Hükûmeti ile haberleşmeyi kestiğimiz 12 Eylül 1919
tarihinden sonra, Ferit Paşa Kabinesi’nin düştüğü tarihe kadar geçen
süre içindeki değişik tarihlerde, tekrar Padişah’a, yabancı devlet
temsilcilerine, İstanbul Belediyesi’ne ve bütün basına çeşitli uyarı
metinleri ve bildiriler yazıldı.
Padişahın Bildirisi
20 Eylül 1919 tarihli, Sadrazam Damat Ferit Paşa imzalı bir genel duyuru
ile Padişah’ın da bir bildirisinin yayınlandığını hatırlayacaksınız. Bu
bildirinin dikkate değer noktalarını tekrar hatırlatmak isterim. Bu
noktaları sıra ile işaret edeceğim:
1-
 Hükûmetin güttüğü siyaset sonunda, İzmir’de
meydana gelen facialar, Avrupa devletlerinin ve medenî milletlerin
dikkatini çekti ve bize karşı sevgi uyandırdı.
2-
 Bir özel Hey’et, yerinde tarafsız olarak
soruşturmaya başladı. Hakkımız medenî dünyanın gözleri önüne
serilmektedir.
3-
 Millî birliğimizi bozacak hiçbir karar ve teklif
olmadı.
4-
 Bazı kimseler tarafından halk ile hükûmet arasında
sözde bir anlaşmazlık varmış gibi ilân ediliyor.
5-
 Bu durum, kanun şartları içinde bir an önce
yapılmasını istediğimiz seçimleri de geri bıraktırıyor ve barışın
yaklaşmakta bulunduğu bir sırada, varlığı zarurî olan Meclis-i
Mebusân’ın toplanmasını da geciktirecektir.
6-
 Bugün vatandaşlarımdan beklediğim, hükûmetin
emirlerine tamamıyla uymaktır.
7-
 Büyük devletlerin hak verici duyguları, Avrupa ve
Amerikan kamuoyunun ölçüseverliği, yakında, durumumuzu ve haysiyetimizi
koruyacak bir kavuşma ümidimi kuvvetlendirmektedir."
Yüksek kurulunuzca da bilinmektedir ki, bu bildirinin yayınlanması ve
dağıtılması, bizim, memleketle İstanbul Hükûmeti arasındaki haberleşme
ve ilişkileri kestiğimiz ve bu noktada ısrar etmekte bulunduğumuz
günlerde olmuştur. Herhalde verdiğimiz talimat ve genel emirlere
uyulduğu takdirde, bu bildirinin hiç bir yerden alınmaması ve millete de
okutturulmaması gerekirdi. Oysa, şimdi arz edeceğim bir telgraftan,
karar ve tebliğlerimize aykırı ve görüşümüze büsbütün ters düşen bu
bildirinin bazı yerlerden alındığı anlaşıldı.
Trabzon Mevki Komutanı‘na
Yüce Padişah Hazretleri’nin milletine karşı yayınlamak lûtfunda
bulundukları bildirinin derhal memurlara ve şehir halkına duyurulması
gerekir. Ta ki, işbaşındaki hain hükûmetin, melek huylu Padişahımız
Efendimiz’i ne kadar küstahça bir cesaretle hâlâ aldatmakta olduklarını
anlamayanlar kaldıysa, iyice öğrensinler. Millet ve memleketi için
mübarek yüreklerinin ne kadar büyük bir sevgi ve koruyuculukla dolu
olduğunu gösteren bu bildiride, en açık bir biçimde göze çarpan nokta,
kabinenin haince hareketi hakkında Hilâfet makamına millet tarafından
bildirilen şikâyetnamenin, hâlâ Padişah Hazretleri’nin bilgisine
ulaşmamış bulunmasıdır. Çünkü, millete ve vatana karşı doğrudan doğruya
kabine üyeleri tarafından yöneltilen ihanet hançerini görüp bilmiş
olsalardı, bu hainleri bir dakika bile yerlerinde tutmayacaklarına
mübarek bildirideki ifade içtenliği en büyük tanıktır. Bu hainler, bu
gerçeği bildikleri için, Halifemiz Efendimiz’i doğrudan doğruya milletle
karşı karşıya getirmiyorlar. Bu durumda, millete düşen görev, şanlı
Padişahına olan sonsuz sevgi ve bağlılığını birbiri ardınca
tekrarlayarak göstermekle birlikte, bütün milletin ve ordunun, ayrılmaz
bir bütün halinde, millet varlığını ve memleketi kurtarmaya
çalıştıklarını, ancak bu hain kabinenin, milletin bağlılık belirten bu
haklı hareketini Padişahımız Efendimiz’den gizleyerek büsbütün ters bir
şekilde göstermiş oldukları gerçeğini, dün karar verildiği üzere,
Hilâfet makamına aracı kullanmadan bildirmek ve duyurmaktır. Erzurum
halkının bu yolda yazacakları telgraf örneği oraya bildirilecektir.
5. Kolordu Komutanı
Kâzım Karabekir
Kâzım Karabekir Paşa, bu telgrafını şöyle bir notla bize de
bildiriyordu:
Bu konuda yüksek düşünceleriniz var mı? Bu kutsal bildiri, milletin,
Padişahına karşı gerçeği bildirmesine yeniden fırsat vermiştir. Erzurum
halkı, kabinenin bütün cinayetlerini tekrar etmek suretiyle, yeniden
huzura maruzatta bulunacaktır. Bunun kopyesini ya çekilmek üzere yahut
da bilgi için sayın hey’etinize takdim edeceğim.
Kâzım Karabekir
Makine başında buna cevap olarak bildirdiğimiz görüş şuydu:
Ferit Paşa Kabinesi’nin canice iş ve hareketleri ile ilgili belgelerin,
aldatıcı bildirinin Bâbıâli’de hazırlanmakta olduğunu daha önce haber
almış olduğu yüksek malûmlarıdır. Böyle olsa bile, bu tebligat ile
padişahın bildirisini biribiri ile karşılaştırarak muhakemeye dayanan
bir sonuç elde etmek ve gerçek durumu kavramak pek mümkün değildir. Bu
bakımdan ve biz, aslında böyle bir aldatıcı bildirinin Bâbıâli’de
hazırlanmakta olduğunu daha önce haber almış olduğumuzdan, bunun
milletin zihnini bulandırmasını önlemek için İstanbul’dan alınmamasını
uygun bulmuştuk. Zaten İstanbul ile resmî haberleşmenin kesilmiş
bulunması dolayısıyla, doğrudan doğruya Saray’dan değil, yine Ferit
Paşa’nın notu ile Bâbıâli’den verilen bu bildirinin Sivas, Ankara,
Kastamonu ve öteki merkezlerde olduğu gibi hiçbir yerden alınmamış
olduğunu sanıyorduk. Bu bildiriyi almak için daha önce milletin padişaha
durumu ve gerçeği anlatmasına izin verilmesi gerekirdi. Bu sebeple
bildirinin yayılıp herkese duyurulmasına aracılık etmeyi yararlı
bulmuyoruz. Ne var ki, bu bildiri Trabzon, Erzurum ve Sivas gibi
merkezlerde ilgililer tarafından okunmuş bulunduğuna göre, düşündüğümüz
gibi her merkezden İstanbul’a bir telgraf çekilmesi uygun olur.
Mustafa Kemal
Padişah’ın bu bildirisinin, kamuoyunda yaratacağına şüphe olmayan
olumsuz etkinin bir dereceye kadar olsun önüne geçebilmek için bu
bildiride yer alan düşünceleri yalanlamaya ve çürütmeye yarayacak
şekilde Padişah’a bir cevap yazmayı ve bunu memlekete yayıp duyurmayı
tek çıkar yol olarak düşündük ve öyle yaptık.
Efendiler, Trabzon’da bir iki kişinin, pek vatansever ve saygıdeğer
Trabzon halkının hiçbir ilgisi bulunmadığı halde, onlar adına, oradaki
millî varlığı kendi şahıslarında temsile kalkıştıkları ve bu yüzden
millî faaliyet ve kararların gerektiği şekilde uygulanıp yerine
getirelemediği kanaatına vardım. Trabzon’da vali bulunan Galip Bey
adında bir zatın da olumsuz akım yaratmakta rol oynadığını anladım.
Bunun üzerine, Trabzon yakınında Torul’da bulunan ve daha tümenine
komutaya başlamamış olan Hâlit Bey’in Trabzon çevresinde millî teşkilât
kurmak üzere görevlendirilmesi uygun bulundu ve bu düşünce Kolordu
Komutanı‘na bildirildi. 20 Eylül 1919 tarihinde alınan cevapta:
"İngilizlere karşı gizlenmekte olan Hâlit Bey’in, yaradılışı
dolayısıyla ortaya çıkarabileceği durumların, bu nazik zamanda belki
düzeltilmesi mümkün olamaz"
 yolunda bazı düşüncelerden
sonra "Hâlit Bey haberim olmadan maruzatta bulunsa bile yerine
getirilmemesi"
 bildiriliyordu.
Kâzım Karabekir Paşa’nın bu telgrafına verdiğimiz karşılıkta: İngiliz
engelinin bizlerce sözkonusu olamayacağını, şiddetli ve kesin hareketin
sakıncalı görüldüğüne göre, Trabzon’da durumun düzeltilmesi neye ve ne
gibi bir tedbire bağlı ise, onun doğrudan doğruya kendisi tarafından
alınmasını, 22 Eylül 1919 tarihli bir şifreli telgrafla rica ettik.
Bizim, 15. Kolordu Komutanı ile bu haberleşmeleri yaptığımız tarihlerde,
Torul’dan Yarbay Hâlit Bey de doğrudan doğruya bizimle haberleşmeye
başladı. Kendisini cevapsız bırakmamak ve durumu aydınlatmak üzere
karşılık verdik.
15. Kolordu Komutanı‘nın bir bakıma bizim 22 Eylül 1919 tarihli
telgrafımıza cevap oluşturan, 27 Eylül 1919 tarihli bir şifreli
telgrafını aldık. Bunda, halkı, önce aydınlatma ve doğru yola çekme
görevini yaptıktan; karşı gelenler görülürse, onları da layık oldukları
davranışa uğratmaktan ibaret olan ve pek büyük tecrübelerle elde edilen
prensibini aynen Trabzon çevresinde uyguladığını belirttikten, 9. Tümen
Komutanı Rüştü Bey’i kurmay hey’eti ile birlikte, 3. Tümen Komutanlığı
vekilliği ile Trabzon’a gönderdiğini, Hâlit Bey’i Trabzon için uygun
bulmadığını bildirdikten sonra, "İngilizlerle ilgili görüşe gelince,
bana kalırsa, elden geldiği sürece açıktan ve belirli bir düşmanlıktan
kaçınmayı tercih ederim"
 kanaatı ileri sürülüyordu. Buna
verdiğim 29 Eylül 1919 tarihli özel cevabımda şunları yazdım: "Trabzon
ilinde halkın ne düşündüğü konusunda buraca da aydınlanılmıştır. Trabzon
merkezi dışında, bütün ilçe ve sancakları ile haberleşilmektedir.
Merkezdeki gergin durum da valinin tutuklanıp uzaklaştırılmasından sonra
ortadan kalkmıştır (Emrim üzerine valiyi tutuklayarak gözaltında
Erzurum’a gönderen Hâlit Bey’dir)"
. Rüştü Bey’in 3. Tümen
Komutanlığı Vekilliği ile Trabzon’da gönderilişinde hatırıma gelen
noktaları bildireceğim.
Önce, valiyi tutuklayan Hâlit Bey’dir. Birkaç gün sonra Rüştü Bey’in bu
şekilde gönderilmesi, Hâlit Bey’in hareketini oradaki kötü niyetlilere
karşı eleştirmek gibi olabilir.
İkincisi, Hâlit Bey, nazik durumlarda tümeninin başına geçmeyi
beklerken, bugün geçirmekte olduğumuz ciddî ve tarihî anlarda, başka bir
şahsın yerine geldiğini görmekten üzüntü duyabilir. Bu tutumdan
vazgeçilmesini rica ederim. Bununla birlikte kolordunuzun askerî
işlerine karışmak istemem.
Kâzım Karabekir Paşa’nın verdiği 2 Ekim 1919 tarihli uzun cevapta, bu
işlemin Hâlit Bey’in başvurusu üzerine yapıldığını ve kendisinin, durumu
iyice anlatmak için Erzurum’a davet edildiğini bildirdi. Halbuki, 1 Ekim
1919 tarihinde 3’ncü Tümen emir subayı Üsteğmen Tarık imzasıyla,
Başyaverim Cevât Abbas Bey’e gelen özel bir şifrenin son cümleleri
şöyleydi:
"Son günlerde Komutan Bey, 3. Tümen’in bugünkü komuta durumunun
değiştirilmesini kolordudan istedi. Eğer kolordu bu teklifi kabul etmez
ve yerine getirmezse, emir almadan komutayı ele alacağını ve daha önce
alınan karar uyarınca kolordudan ayrılarak doğrudan doğruya kongrenin
emrinde olacağını bildiririm. Paşa Hazretleri’ni gerektiği şekilde
aydınlatınız efendim"
Bu tarihten on beş gün sonraydı. Kâzım Karabekir Paşa’dan 17 Ekim 1919
tarihli şu telgrafı aldım:
"Kendi bölgemde millî isteğin gerçekleştirilmesi ve yerine
getirilebilmesi için son noktaya kadar askerlikten ve komuta zincirinin
gereklerine uymaktan ayrılmamayı, geleceğin disiplini bakımından da son
derece gerekli görüyorum. Cesaretlilikle ileri görüşlülüğün
bağdaştırılamadığı yerlerde ve işlerde, sonuç pek parlak da olsa, bunun
tez elden tersine döndüğü ve yararsız kaldığı örnekleriyle görülmüştür.
Özellikle, İngiliz, Fransız temsilcilerinin bulunduğu Trabzon
çevresinde, komuta zincirine değer verilmesine, pek uyanık ve ileri
görüşlü davranılmasına büyük bir ihtiyaç duyulmaktadır.
Maalesef, verdiğim açık talimata rağmen, Hâlit Bey’in kendi kendine ve
askerî kıyafetiyle valiyi tutuklayarak gösterdiği tuhaflık dillere
destan olmuştur. (Halit Bey’i bu işe yöneltenin kim olduğunu
bildirmiştim). Seçimler konusunda da bu şekilde faaliyet gösterirse
kendisi için İngilizlerce bir çıkış daha yapılması ve güç bir duruma
düşülmesi kaçınılmaz olur (Seçimler konusunun çabuklaştırılması ve millî
isteğe uygun bir sonuca bağlanabilmesi için Hâlit Bey’e ve gereken daha
birçok kişiye yardım ve gayrette bulunmaları özellikle rica
edilmişti.
Bir de, İngilizler tarafından yapılacak çıkışın kaçınılmaz ne gibi bir
durum yaratabileceğini, kendi durumumu göz önüne getirerek bir türlü
anlayamamış olduğumu itiraf edeyim. Bunun için adı geçen kimse ile
haberleşme yapılmayarak, yüksek arzularınızın yerine getirilmesinde
bendenizin aracılığını istirham ederim. Adı geçenin, kişiliği her türlü
iddianın ötesinde ise herhangi bir bölgeden milletvekili seçilmesi
hakkındaki yüksek düşüncelerinizin bildirilmesi arz
olunur."
Bu telgrafa, 19 Ekim 1919 tarihinde sadece şu cevabı verdim:
"Hâlit Bey’in milletvekili olmak veya olmamak konusundaki eğilimlerini
bilemediğimden bu hususta görüş bildiremeyeceğim efendim."
Efendiler, Ferit Paşa Kabinesi’nin düşmesine kadar geçen günler içinde
karşılaştığımız sorunlar çeşitlidir. Engeller ve güçlükler az değildi.
Bunların hepsini saymak ve açıklamaya kalkışmak yüksek topluluğunuzu çok
yorabilir. Bu sebeple, bu safhayı tamamlayacağını sandığım bazı
noktalara yalnız dokunmakla yetineceğim.
Ali Galip’in tavsiyesi üzerine, İstanbul Hükûmeti’nce Dersim
Mutasarrıflığı‘na tayin edildiği anlaşılan ve Sivas’a gelen Osman Nuri
Bey, 8 Eylül’de Sivas’ta alıkonuldu.
Millî akıma karşı haince hareketlerde bulunduğu ortaya çıkan Ankara
Valisi Muhittin Paşa, belli bir maksatla geziye çıkmıştı. 13 Eylül’de
Çorum’da bulunuyordu. Muhittin Paşa’nın yakalanıp, korumalı olarak
Sivas’a gönderilmesi için Ankara’da Kolordu Komutanı‘na ve Samsun’da
5’nci Kafkas Tümeni Komutanı‘na emir verildi. Muhittin Paşa, tutuklu
olarak Sivas’a getirilmiştir. Kendisiyle bizzat görüştüm. Gereken öğüt
ve uyarılardan sonra, yaşına hürmeten Samsun üzerinden İstanbul’a
gönderdim. Çorum Mutasarrıfı Samih Fethi Bey de üç dört gün sonra özel
olarak Sivas’a davet olundu.
Millî Mücadele’ye karşı geldikleri anlaşılan Niğde Mutasarrıfı,
Muhasebecisi ve Komiserinin, korumalı olarak Sivas’a gönderilmeleri için
16 Eylül’de Niğde’de Tümen Komutanlığı‘na emir verildi.
Efendiler, Kastamonu’da vali bulunan İbrahim Bey, ben ordu müfettişi
iken, kurmay başkanım olan Albay Kâzım Bey’in şahsen tanıdığı bir
kimseydi. Bu sebeple kendisine her türlü sırlar bildirilmişti. Aramızda
şifreli haberleşmeler yapılıyordu. Kendisi İstanbul Hükûmeti tarafından
İstanbul’a davet edildi. Bu daveti, yerine getirmemesi gerekirken,
anlaşılmaz gerekçe ve düşüncelerle - İstanbul’da tutuklanmak için -
Kastamonu’dan ayrılmıştı. İstanbul, İbrahim Bey’in yerine bir başkasını
Kastamonu’ya vali olarak atamıştı. Bu kişi, Eylül’de İnebolu’ya varmış
bulunuyordu. Kendisinin tutuklanmasını oradaki ilgililere emrettik. Bu
konuda ilgi çekici küçük geçti. İzninizle biraz etraflıca anlatayım:
Kastamonu bölgesinde ve Kastamonu il merkezinde gevşeklik ve zayıflık
belirtileri görülmeye başlayınca, Kastamonu’ya güvenilir ve güç sahibi
bir subayın gönderilmesini Ankara’da bulunan Ali Fuat Paşa’dan rica
etmiştim. Fuat Paşa, Kastamonu Bölge Komutanı sıfatıyla oraya Albay
Osman Bey’i göndermişti. Osman Bey, tam 16 Eylül günü Kastamonu’ya
varmıştı. Biz de kendisinden yeni gelen vali için verdiğimiz emrin
uygulanmasını bekliyorduk. Bildirdiğim emri verdikten sonra, uygulama ve
yürütme hakkında telgraf başında bilgi bekliyorduk. Gece olmuştu.
Kastamonu’dan benimle konuşarak istediğim bilgiyi verecek bir kimseyi
bulamıyordum. Nihayet, 16/17 Eylül gecesi, Kastamonu ve dolayları
Komutanı Albay Osman Bey, Kastamonu telgrafhanesine geldi ve aynen şu
telgrafı verdi:
"Bugün Kastamonu’ya geldim. İstanbul Hükûmeti’nin adamları, vali vekili
ve Jandarma Komutanı‘nın oyunu ile evimde tutuklandım. Vatanseverlik
örneği subaylarımızın yardımlarıyla şimdi kurtuldum. Ben de vali
vekilini ve Jandarma Alay Komutanı‘nı birlikte tutuklattım.
Telgrafhaneyi işgal ettim. Buradaki durum önemlidir. Kongreden istirham
ediyorum, buraya, aldığı bütün kararları ile ilgili bilgi vererek sayın
Kastamonu halkını aydınlatsın. Yeni valinin İnebolu’ya indiği haber
alındı. Hakkında nasıl bir işlem yapılacaktır? Burada, vali vekili ve
başkalarının tayini konusunda millî kongrenin bana yetki vermesini ve bu
istirhamımla ilgili cevabı şu anda makine başında beklemekte olduğumu
arz ederim."
Osman Bey ile makine başındaki görüşmemiz şu şekilde devam etti.
Kendisinden sordum:
"Şimdi orada duruma hâkim misiniz? Ne kadar kuvvetiniz vardır? Orada,
il ileri gelenlerinden güvenilir kim vardır? Yeni tayin edilip
İnebolu’ya geldiği haber alınan valinin adı nedir?"
Osman Bey’in cevabı şuydu: "Hâlen ile hâkim durumdayım. Her halde,
kongrenin bana yardımcı olması ve beni aydınlatması gerekir. Atanan
valinin Konya valiliğinden emekli, çok eski bir zat olduğu söyleniyor.
Adı Ali Rıza’dır. Kuvvetim, iki yüz elli kişilik bir tabur ve dört
tüfekli, bir ağır makineli bölüğünden ibarettir. Daha halk ile
görüşülememiştir. İl ileri gelenlerinden Defterdar Ferit Bey
vardır."
Osman Bey’e Şu emri verdim: "Şimdi siz vali vekilliğini kendi üzerinize
alınız. Bütün askerî ve sivil kuvvetleri elinizde tutmaya tam olarak
yetkilisiniz: Gelmekte olan valiyi hemen tutuklatacak çabuklukta
tedbirler alınız. Yaptıklarımıza, açıktan açığa karşı koyanlara karşı
kararsızlığa düşmeden silâh kullandırınız. İl defterdarı, benim
Diyarbakır’dan tanıdığım Ferit Bey ise, size yardım etmesi gerekir. Bolu
Mutasarrıfına, aldığınız durumu ve yetkiyi hemen şimdi bildirerek onun
da İstanbul’a karşı aynı şekilde hareket etmesini tarafımızdan
söyleyiniz. Sinop Mutasarrıfı Mazhar Tevfik Bey’e de benim tarafımdan
aynı talimatı veriniz. Yanınızda hangi şifre anahtarı
vardır?"
Osman Bey’in cevabı: "Vali vekilliğini Defterdar Ferit Bey’e vereceğim,
kendi üzerime alamayacağım. Bildiğiniz Ferit Bey’dir. Sinop mutasarrıfı
bildiğinizdir; kendisi görevden alınmıştır. Vekilliği Jandarma Tabur
Komutanı Remzi Bey’dedir. Mazhar Tevfik Bey’in Sinop’ta olduğu
bildiriliyor. Şifre anahtarı tutuklu alay komutanındadır; istendi,
alacağım cevaba göre bildiririm, efendim."
"Yanınızda başka şifre anahtarı var mıdır? Ferit Bey, şimdi nerededir?
Durum hakkında bilgisi var mıdır?"
 diye sordum.
"Durumdan bilgisi yoktur, şimdi çağrıldı, gelecektir. Ben hiç şifre
anahtarı almadım; çünkü tutuklanacağımı bilmiyordum, makam şifresi ile
yazarım ümidinde idim"
 cevabını verdi.
"Oradaki jandarma tabur komutanı kimdir; ne kadar jandarma kuvveti
vardır; emriniz altına girdi mi?" sorusunu yazdırdım. Buna da verdiği
cevapta: "Jandarma Komutanı Emin Bey, yanımda ve benimle işbirliği
yapmıştır. Merkezde, jandarma sayısı otuz beş kadardır. Polis Müdürü
Halil Bey’de yanımda ve benimle işbirliği etmiştir. Polis sayısı
kırktır. Piyade Tabur Komutanı Şerif Bey biraz budala olduğundan
şimdilik tutuklanmıştır. Jandarma Tabur Komutanı Emin Bey, yüzbaşıdır.
Defterdar Ferit Bey geldi, yanımdadır."
"Emin Bey’i biraz anlatır mısınız"
 sorusuna; "1902 (318)
çıkışlı, Üsküp’lü Emin, tanırsınız, Ayrıca ellerinizden
öpüyorlar."
Bunun üzerine şu satırları yazdırdım: "Emin Efendi’yi tanırım, teşekkür
ederim. Ferit Bey’e durumu anlattınız mı? Önemli hususlar makam
şifresiyle bildirilebilir. Sinop Mutasarrıf vekili olan Jandarma
Komutanı güvenilir bulunmadığı takdirde, yerine sizce uygun görülecek
birinin vekilliğe getirilmesi için gerekli olan tedbirler
düşünülmelidir. Yardıma ihtiyaç duyuyor musunuz?"
 Osman
Bey:" Kuvvete ihtiyaç duyup duymadığımı daha sonra arz edeceğim;
Jandarma Tabur Komutanı yeni geldiği için durumu anlaşılamamıştır,
efendim"
 cevabını verdi. Osman Bey’e başka bir söyleyeceği
olup olmadığını ve Ferit Bey’le durum değerlendirmesi yapıp
yapmadıklarını sorup anladıktan sonra, şu telgrafı yazdırdım:
Osman Bey’e ve Ferit Beyefendi’ye
Alınacak tedbirler ve yapılacak işlerinizde başarılar dilerim. Bize
durumunuzdan ve gelmekte olan valinin tutuklandığından haber vermenizi
bekleriz.
Mustafa Kemal
Ferit Bey vali vekili; Albay Osman Bey, Kastamonu ve dolayları komutanı
olarak faaliyete geçtikten bir iki gün sonra, kendilerini tekrar telgraf
başına çağırarak bilgi istemiştim.
İstanbul’da gereken makamlara, istenildiği şekilde ve halkın imzası ile
telgraflar çekildiği, bütün illere ve sancaklara da bu telgrafların
duyurulduğu bildirilmekle birlikte, birtakım sorular da soruluyordu. Söz
gelişi Halk diyormuş ki:
1-
 Öteki illerin kamuoyu bizimle birlikte değiller
midir?
2-
 Bu olağan dışı durum ne zamana kadar
sürecektir?
3
- Kabinenin direnmesine karşı ne gibi tedbir
buyuruldu? Lûtfen bizi aydınlatınız Paşam!
Halk adına yöneltilen bu soruların vali vekili ve komutan beylerin de
zihinlerini işgal etmekte olduğunu hesaba katarak ona göre cevap vermek,
yorgunluğuna değerdi. Bunun için Sivas-Kastamonu telini saatlerce işgal
eden uzun bilgi verildi ve açıklamalar yapıldı. Bu açıklamaları şöylece
özetleyebilirim:
1-
 Millî kaynaşma, vatanın her köşesinde ve ateşli
bir şekilde vardır. Bütün illerin en ufak köylerine varıncaya kadar
halk, en ufak birliğine kadar da bütün ordularımız tam bir duyarlık
içinde ve tam bir birlik halinde, bildirilen kararları uygulamakta ve
yürütmektedirler. Halkın ikinci ve üçüncü sorusuna cevap olmak üzere
de:
2-
 Ne zaman Kastamonu halkı bu durumu olağan dışı
bulup endişeye düşmek zayıflığından kurtularak, amacımıza ulaşıncaya
kadar dayanmakta kararsızlık göstermezse, işte o zaman bu olağandışı
durum kendiliğinden ortadan kalkacaktır. Kabinenin direnmesi tabiidir.
Buna karşı başka bir tedbire girişmeden önce, ilk tedbirimizi hakkıyla
ve her yerde kesinlikle uygulama çarelerini düşünelim. Söz gelişi,
Bolu’nun durumu hakkında ne yapılmıştır? Bolu kesimine kadar olan bütün
yerlerin İstanbul ile resmî haberleşmelerinin kesildiğinden emin miyiz?
Bununla ilgili olarak, beklemekte olduğumuz bilgiler daha gelmemiştir.
İşte, bu dediğim tedbir İstanbul’a kadar yaygınlaştırıldığı takdirde,
kabinenin direnmeye gücü kalmayacağını sanırım. Bununla birlikte, bundan
sonra da pek cahilce ve pek ahmakça bir inadı devam ettirmek isterlerse,
herhalde daha etkin tedbirler uygulanmasına imkân vardır.
Bundan sonra vali ve komutanın verdiği bilgilerden şunlar anlaşıldı;
İnebolu’dan İstanbul’a geri gönderilen yeni vali, Zonguldak’ta, Dahiliye
Nâzırı‘ndan şöyle bir emir almış:
"Bolu ve çevresi serbesttir. Zonguldak’a çıkınız. İlin gereken yerleri
ile haberleşiniz ve son gelecek emre kadar orada bekleyiniz." Gerçekten
yeni vali Zonguldak’ta kalmış ve etrafa gözdağı vermeye başlamış.
Ferit ve Osman Beyler, Zonguldak Mutasarrıfına, yeni valinin tutuklanıp
karadan Kastamonu’ya gönderilmesini emretmişler. Mutasarrıf bunu
yapmamış. Bununla birlikte, durumu öğrenen yeni vali orada
barınamayarak, İstanbul’a dönmüş
Bir münasebetle bildirmiştim ki, 20. Kolordu Komutanı Ali Fuat Paşa,
kongre adına bazı kararlar alıp, hazırlıklar yapmıştı. Ali Fuat Paşa’ya
kongrece "Batı Anadolu Kuva-yı Millîye Komutanı" ünvanı verildi. Paşa,
Eskişehir ve dolaylarını millî bir bölge olarak kabul edip komutanlığına
Süvari Yarbayı Atıf Bey’i; Afyonkarahisar dolaylarını da millî bir bölge
olarak kabul edip Komutanlığı‘na 23.Tümen Komutanı Ömer Lütfi Bey’i
tayin etmişti. Bu tümen ile, Anadolu’ya geldiğimizin daha ilk günlerinde
temas kurup ilgilenildiğini, o günlere ait açıklamalarım arasında
belirtmiştim. İstanbul Hükûmeti, Fuat Paşa’nın yerine Hamdi Paşa’yı
tayin etmiş ve göndermişti. Hamdi Paşa, Eskişehir’e kadar geldi. Orada
kendisine, 16 Eylül’de İstanbul’a dönmesi gerektiği bildirildi.
İngilizler, Eskişehir Bölgesi Kuva-yı Millîye Komutanı Atıf Bey’i
tutuklayıp İstanbul’a gönderdiler. Kuva-yı Millîye Komutanı olan bir
şahsın, kendisini kolaylıkla düşman eline düşürmeyecek tedbirleri almış
olması gerekirdi. Bu konudaki gaflet ve tedbirsizlik kendisini kurtarmak
için uzun zaman birbiri ardınca teşebbüslerde bulunmamızı gerektirdi.
Bildiğiniz üzere, o tarihlerde Eskişehir’de İngiliz Birlikleri vardı.
Fuat Paşa, toplayabildiği millî kuvvetlerle birlikte Eskişehir’e yakın
Cemşit’e gitmişti. Eskişehir’i uzaktan çevirtti. Eskişehir’de bulunan
İtilâf Kuvvetleri Komutanı General Solly Flood (Soli Flud)‘un Fuat
Paşa’ya gönderdiği bir mektupta kullanılan ifadeler ve Kuva-yı
Millîye’yi tanıtma şekli, millî komutanlarımızın ve Kuva-yı
Millîye’mizin yüksek şeref ve haysiyetlerine karşı bir saldırı
sayıldığından ve adı geçen generalin hak ve yetkisi dışında
görüldüğünden, bu konuda İstanbul’da bulunan İtilâf Devletleri Siyasî
temsilcilerinin bir muhtıra ile dikkatleri çekilmişti. 25 Eylül 1919
tarihinde General Solly Flood’un Fuat Paşa’ya gönderdiği, bir kurmay
binbaşı ile Eskişehir İngiliz kontrol subayından oluşan bir hey’et,
İngilizlerin, iç işlerimize ve Millî Mücadele’mize asla karışmayacakları
konusunda söz verdiler. Bu sıralarda, İngilizler, Merzifonda bulunan
kuvvetlerinin geri çekilmesine memnun olup, olmayacağımızı öğrenmek
istemişlerdi. Elbette pek memnun olacağımızı bildirmiştik. Gerçekten de
oradaki kuvvetlerini bütün ağırlıkları ile birlikte önce Samsun’a
çektiler, daha sonra oradan da İstanbul’a götürdüler. Eskişehir’e hâkim
olduktan sonra, Fuat Paşa’yı Bilecik ve Bursa yörelerine göndermeyi
düşünüyorduk.
Efendiler, Konya’da Vali bulunan Cemâl Bey, Ferit Paşa Kabinesi’nin
Anadolu’da önemli bir dayanak noktası durumuna geldi. Ordu Müfettişi
olan Cemâl Paşa’nın İstanbul’a gidip dönmemesi, orada bulunan Kolordu
Komutanı Selâhattin Bey’in kararsızlık içindeki tutum ve davranışları ve
sonunda da haber vermeden İstanbul’a çekip gitmesi, Konya ve dolaylarını
Vali Cemâl Bey’in hükmü altında bırakmıştı. Oraya, maksadı iyice
kavramış bir kimsenin gönderilmesi gerekiyordu. Sivas’ta iken yanımızda
bulunan Refet Bey’in gönderilmesi uygun bulundu. Refet Bey hareket etti.
Konya’da, Hey’et-i Temsiliye tarafından gönderilen bir komutanın
gelmekte olduğu haber alınınca, vatan sevgisi ile dolu kimseler
canlanmıştı. Ancak, öte yandan da Vali Cemâl Bey, hapishanede ne kadar
kanlı katil ve tutuklu varsa hepsini çıkarıp silâhlandırarak kendisine
bir kuvvet yapmak istemişti. Konya’nın sayın halkı, bu alçakça harekete
karşı ayaklanarak vatanseverliğin gerektirdiği şeyin yapılmasına karar
vermiş; bunun farkına varan Cemâl Bey’de 26 Eylül’de İstanbul’a
kaçmıştır. Halk, Belediye’de toplanarak Hoca Vehbi Efendi’yi vali
vekilliğine getirmişti.
Efendiler, dikkate değer bir noktadır. Şu anda hatırıma geldi. Yüksek
kurulunuza bildirmeden geçemeyeceğim. Sivas - Konya yolu üzerindeki bir
telgraf merkezinden Refet Bey’in özel bir telgrafını aldım. Refet Bey,
bu telgrafında Konya ve dolaylarında başarı sağlanabilmesi için,
kendisine İkinci Ordu Müfettişliği ünvan ve yetkisinin verilmesi
gereğini bildiriyordu. Refet Bey, birçok zaman sonra Ankara’da
bulunduğum sırada, Bolu ve dolaylarındaki âsilerin tepelenmesi ile
görevlendirildiği zaman bile, orada bir şifre ile ve halk üzerinde
önemli etkisi bulunacağı gerekçesi ile, benden kendisine Paşa ünvanının
verilmesini istemişti. O zamanlar Refet Bey’in gerek birinci gerek
ikinci isteklerini yerine getirecek resmî bir konum ve yetkide
bulunmadığımı açıklamaya gerek yoktu. Özellikle Refet Bey’in bunu çok
iyi bilmiş olmasından şüphe edilebilir mi? Refet Bey, bu isteklerini
yerine getirtmek için, dolaylı yoldan benim İstanbul Hükûmeti’ne
aracılık etmemi istiyordu da denemezdi. Çünkü dünyaca bilinmekte idi ki,
ben ordu müfettişliğinden ve askerlikten istifa etmiş olma bir yana,
Padişah ve İstanbul Hükûmeti tarafından da kovulmuş ve idama mahkum
edilmiş bulunuyordum. Çalışmalarım bir kongrenin seçmiş olduğu bir
hey’et içinde, yani bir Hey’et-i Temsiliye içinde ve onun adına idi.
Millî amaca hizmet için çalışmak ve özellikle bu konuda başarıya ulaşmak
için resmî bir ünvan ve yetki şartı var idiyse, o şart zaten benim
kendimde yoktu. İçinde bulunduğum durum ve şartların nelerden ibaret
olduğu anlaşıldıktan sonra, başarıya ulaşabilmek için, benden resmî
formalitelere bağlı ünvan ve yetki beklenemeyeceği doğal idi. Esasen,
biz Refet Bey’i Konya’ya gönderirken, kendisine, amaca uygun bütün iş ve
faaliyetler için tam ve geniş bir yetki vermiştik. Bunun kullanılması ve
yerini bulabilmesi, onun göstereceği şahsî güç ve kudrete bağlı idi.
Efendiler, her tarafı faaliyet göstermeye ve millî teşkilâtlar kurmak
için yönetmeye çalışırken, İstanbul Hükûmeti’nin emeline hizmet eden
bazı sivil idare âmirlerinden, sözde manevî birer gözdağı olabilecek
telgraflar da alıyorduk. Söz gelişi, Urfa Mutasarrıfı Ali Rıza adında
biri tarafından, yaptıklarımızın İtilâf Devletleri’ne karşı bir saldırı
gibi sayıldığı, bu yüzden bütün Osmanlı ülkesinin İtilâf Devletleri’nce
askerî işgal altına alınarak Türk Hükûmeti’ne son verileceği, temas
sonucu elde ettiği bilgilere dayanılarak belirtiliyor ve kabine ile
uzlaşma önerisinde bulunuluyordu. Bu telgrafın mutasarrıfa yabancılar
tarafından dikte ettirildiğine şüphe yoktu. Buna elbette gerektiği
şekilde karşılık verildi.
Efendiler, hatırlarınızda olsa gerektir ki, memleketimizde ve
Kafkasya’da incelemeler yapmak üzere Amerikan Hükûmeti General
Harbord’un başkanlığında bir hey’et göndermişti. Bu hey’et Sivas’a
geldi. 22 Eylül 1919 günü General Harbord ile uzun uzadıya görüştük.
General’e, Millî Mücadele’nin maksat ve gayesi, millî teşkilât ve
birliğin ortaya çıkış sebebi, müslüman olmayan azınlıklara karşı
gösterilen duygular, yabancıların memleketimizdeki yıkıcı propaganda ve
eylemleri üzerinde ayrıntılı ve belgelere dayanan açıklamalarda
bulundum. General’in bazı garip soruları ile de karşılaştım. Söz gelişi:
"Millet, tasarlanıp yapılabilecek her türlü girişim ve fedakârlığa
başvurduktan sonra, da başarı sağlanamazsa ne yapacaksın?" gibi. Yanlış
hatırlamıyorsam, verdiğim cevapta demiştim ki: "Bir millet varlığını ve
istiklalini kurtarabilmek için düşünülebilen her türlü teşebbüs ve
fedakarlığı yaptıktan sonra başarıya ulaşır. Ya başaramazsa demek, o
milletin ölmüş olduğu hükmüne varmak demektir. Öyle ise, millet
yaşadıkça ve fedakarca teşebbüslerine devam ettikçe başarısızlık da söz
konusu olamaz."
Generalin bu sorusunun altında yatan asıl maksadın ne olabileceğini
araştırmak istemedim. Ancak, verdiğim cevabın kendisince takdirle
karşılandığını bugün yeri gelmişken belirtmek isterim.
Efendiler, Eylül’ün 25. günü akşamı, Ankara’da bulunan Kolordu Komutan
Vekili Mahmut Bey’den aldığım bir şifreli telgrafta şunlar
bildiriliyordu: "Bu gece İstanbul telgrafhanesinden Fuat Paşa’yı telgraf
başına istediler. Dahiliye Nezareti’nin vilâyet şifresi ile bir şifre
yazdırdılar. Bunun özeti: vatanın kurtulması yalnız Padişah’ın
bildirisindeki en doğru yol göstermelere uygun hareket etmekle
kolaylaşacaktır. Millî Mücadele, medeniyet dünyasına iğrenç gayeler gibi
aksettirildi. Hükûmet ile millet arasındaki ayrılık yabancıların işe
karışmasına yol açacaktır. Konferans, bizim hakkımızda karar verirken,
bu anlaşmazlık iyilik ve kurtuluş belirtisi olmayacaktır. Sonuç olarak,
hareketin liderleri ile görüşmek üzere, yüksek şahsiyetlerle,
bildirilecek yerde buluşma bir oldu bitti şekline sokularak, vaktin
darlığı dolayısıyla hemen cevap beklenmektedir. Görüş ayrılıklarına
saygılı davranılacağını, şahsa ve şerefe dokunulmayacağını abartmalı bir
şekilde ekliyor. Telgrafı yazan zat, Genelkurmay Tuğgenerallerinden
Abdülkerim Paşa’dır. Bu telgrafa Ticaret ve Ziraat Nâzırı Hâdi Paşa
aracılığıyla ve aynı şifre ile cevap beklemektedir. Adı geçenin, böyle
bir hileye başvurarak, başvurunun bizden geldiğini, ilân etme ve yayma
gayesi güttüğü anlaşılıyor.
Efendiler, İstanbul Hükûmeti ile haberleşmeyi kesmemizin on beşinci
günündeyiz. Millî karara karşı muhalefet durumuna geçen bazı yerler,
ister istemez millî akıma uymaya mecbur edildi. İstanbul’a her gün bütün
memleketten, hükûmetin düşürülmesi isteği ile ilgili telgraflar
yağdırılmaya başladı. İtilâf Devletleri’nin, Anadolu’da dolaşan subay ve
memurları, her yerde açıktan açığa, Millî Mücadele’ye karşı tarafsız
olduklarını ve memleketin iç durumuna karışmadıklarını söylemeye
başladılar. Bu durum karşısında, Padişah ve Ferit Paşa’nın, artık Millî
Mücadele liderleri ile uzlaşmaktan başka çıkar yol kalmadığını hesaba
katarak, fakat, herhalde konumlarını da korumak şartıyla, bir uzlaşma
yolu olabilecek imkânlar araştırmaya başladıkları kanısına varmak yanlış
olmaz inancındayım.
Efendiler, adı geçen rahmetli Abdülkerim Paşa, benim çok eski bir
arkadaşımdı. Pek namuslu, gayretli, temiz kalpli bir vatanseverdi.
Selânik’te, ben yüzbaşı o binbaşı olarak aynı büroda çalışmış, yıllarca
özel arkadaşlık etmiştik. Rahmetlinin tavır ve durumundan bir tarikata
bağlı olduğu anlaşılıyordu. Bazı tekkelere devam ettiği de görülmüştür.
Ancak, herhangi bir şeyhe bağlılığını bilen yoktur. Çünkü, kendisini
inançları ve vicdanî değerlendirmelerinde taşıdığı manevî derece
bakımından "hazret-i evvel, büyük hazret" olarak kabul eder, kendi
dostluk çevresi içinde yer alanlara, kendisince, karşısındakinde gördüğü
yeteneğe uygun "hazret, kutup" gibi makamlar verirdi. Bana,
"Kutbu’l-akdâb" (Kutuplar Kutbu) derdi. Şimdi açıklayacağım görüşmemizde
de bu noktalara tesadüf edeceğiz. Kerim Paşa, çok samimi ve zamanında
kendisine büyük şöhret kazandıran yüksek bir söz söyleme gücü ile
konuşur ve öyle yazardı. Kendisinde, inandırma güç ve kudreti olduğu da
sanılır ve öyle kabul edilirdi. Bizim, Selânik’te bulunduğumuz
sıralarda, orada Ordu Komutanlığı ve Ordu Müfettişliği ile bulunmuş olan
Hâdi Paşa, Kerim Paşa’yı açıkladığım özellikleri ile, dostlar arasında
sayılır ve sevilir bir kimse olarak tanımıştı.
Efendiler, 27/28 Eylül 1919 gecesi, gece yarısına bir saat kala telgraf
başında, Kerim Paşa ile karşı karşıya geldik. İki taraf biribirini şu
sözlerle tanıdı:
"Sivas- Mustafa Kemal Paşa telgraf başındadır. Kerim Paşa’ya
söyleyiniz, buyursunlar diyorlar.
İstanbul- Yüksek şahsiyetleri, Mustafa Kemal Paşa Hazretleri misiniz,
ruhum?
Ben- Evet, sayın Kerim Paşa Hazretleri," dedikten sonra:
"Kerim Paşa- "Sivas’ta Mustafa Kemal Paşa Hazretleri’ne" adresini
yazdırdı ve "Paşa’ya söyleyiniz anlar; Hazret-i Evvel karşınızdadır"
sözlerini bir çeşit parola gibi ilâve etti. Kerim Paşa: "Zâtıâlîlerinin
afiyetleri iyidir inşallah kardeşim"
 diye başladı.
Kerim Paşa’nın İstanbul Hükûmeti tarafından kalbinin temizliğinden ve
ahlâkının güzelliğinden yararlanılarak nasıl aldatıldığını anlamak için,
sözlerinin başlangıcını kendisine olduğu gibi tekrarlatacağım. Rahmetli
Kerim Paşa şöyle devam etti:
"Vatanın iyiliği için büyük vatansever kardeşimle ve sayın temsilci
kardeşlerimle görüşmek isterim. Ayağınız toprağına ulaştırılmak üzere
Ali Fuat Paşa aracılığıyla bir telgraf göndermiştim. İşte, zâtıâlînizin
eline ulaşan o telgraftaki esaslar üzerinde inşallah sevindirici bir
çözüm buluruz. Memleketin geçirmekte olduğu nazik ve pek önemli karışık
devreyi Allah’ın lûtfu ile kolayca aydınlığa çıkartırız. Bunun için de
Allah’ın keremi ve nurdan yaratılmış kurtarıcı emellerinizin gönül
mürşîdi ile, bu konuda önemli şeyler konuşarak, vatan için olan
dileklerimizi birleştirelim değil mi? Pek anlayışlı ve tedbirli
kardeşim! Ne buyurursunuz, ruhum? Yere batasıca kötülük yapmalarına
engel olalım, onları ümitlerinin pusularında kötürüm ve cansız olarak
bırakalım. Yalnız hükûmet ile milletin sırf vatanın kurtuluşu ile ilgili
hizmetlerini ve işlerini birleştirelim. Çünkü ortak ve yüce gaye aslında
hep birdir. Vatan düşüncesiyle gösterilen bunca asil tepkilerin,
medeniyet dünyası karşısında aziz topraklarımızın korunması ile ilgili
en büyük vatanseverlik olduğunu bir kere daha belirtmek üzere içinde
bulunduğumuz durumun güçlüklerini yok edelim ve buna bir çare bulmak
içinde bu aziz kardeşiniz ile görüşmeye başlayalım, bekliyorum kardeşim.
Bu teşebbüsüm hakkında, hükûmetin geniş ölçüde iyiniyet gösterdiğini
ilâve ederim, ruhum!"
Efendiler, Kerim Paşa ile 27/28 Eylül, gece yarısından önce saat
23.00’te başlayan bu görüşmemiz, sabah saat 07.30’a kadar tam sekiz
buçuk saat sürdü. Üç ana noktaya ayrılabilen bu görüşmemiz, yazıda
esercedit denilen büyük tabaka kâğıtlardan yirmi beş sayfayı doldurdu.
Bunların hepsini burada okuyarak sabrınızı kötüye kullanmaktan korkarım.
Rahmetli Kerim Paşa’nın, sağlam görüşlere ve kendi inancına ters
düşmesine rağmen-maalesef güçlü bir mantığa da dayanmayan bu tatlı
sözlerinin ve tantanalı cümlelerinin okunup dinlenebilmesi için
yayınlayacağım belgeler arasında bu konuşmaya da olduğu gibi yer
vereceğim.
Yalnız, bu görüşmede, her iki tarafın güttükleri hedef ve dayandıkları
temel noktalar hakkında, özellikle sonucu bakımından kısa bir fikir
verebilmek için, izin verirseniz, bu noktaların her birine bir parça
dokunacağım.
Kerim Paşa’nın bilginize sunduğum ilk telgrafına karşılık verirken biraz
da onun tarz ve üslûbuna uymuş olduğum görülecektir.
Cevabımda, ben de böyle başladım:
"Kerim Paşa Hazretleri’ne "kütbü‘l -akdâb", deyiniz, anlar" diye
başladıktan sonra "şimdi cevap veriyorum" dedim.
"Pek sayın ve temiz kalpli kardeşim Abdülkerim Paşa Hazretleri’ne.
Tanrı‘ya şükürler olsun, sağlığım yerindedir. Büyük ve soylu
milletimizin yasal haklarının bilincine varmış, onu korumaya ve
savunmaya bütün varlığı ile girişilmiş olduğunu görmekle pek mutluyum...
Karşılıklı görüş belirtmek hususunda gösterilen isteğe içten gelerek
teşekkür ederiz...
Fuat Paşa aracılığı ile çekilmiş olan telgrafın içindekileri öğrenmiş
bulunuyoruz...
Dayanak noktası olarak kabul buyurulan bildiride ileri sürülen
hususların, Ferit Paşa ve arkadaşlarına karşı yöneltilmiş bir haykırış
ve çıkışma olduğu azıcık bir düşünme ve inceleme ile anlaşılacak
açıklaktadır. Padişah’ın kalbini derin üzüntülere boğan durum ve
davranışlar, milletimiz tarafından değil, Ferit Paşa, Dahiliye Nazırı
Adil Bey, Harbiye Nâzırı Süleyman Şefik Paşa ve bunların çalışma
arkadaşları olan Harput Valisi Ali Galip Bey, Kastamonu Valisi Ali Rıza
Bey ve Konya Valisi Cemâl Bey tarafından işlenen kötülüklerle ortaya
konmuştur.
Malatya’daki ihanet teşebbüsü, Çorum’daki haince tertip, Konya’daki
kanlı teşebbüs eğer içyüzleri ile bilginize ulaşmış değilse,
zâtıâlilerinizi bir çözüm başlangıcı olarak düşündüğünüz noktadaki
isabetsizlikten dolayı mazur görürüz.
Yabancıların görüşlerinin lehimize döndüğü tamamıyla doğrudur. Ancak, bu
dönüş, hiçbir vakit Ferit Paşa Hükûmetinin güttüğü siyasetin sonucu
değildir. Bu sonuç, milletimizin varlığını göstermek ve ispat etmek için
kendi kendine girişmiş olduğu kararlı teşebbüsünün eseridir. İşte bu
konuda Zâtışâhâne’yi aldatıyorlar.
Kurtuluş çaresi ve yaşama ilkesi ve ancak Kuva-yı Millîye’nin
önderliğinin benimsenmesinde ve millî iradenin hâkim olmasındadır. Bu
sağlam ve yasal temelden en küçük bir sapma, Allah korusun, devlet,
millet ve vatanımız için pek acı bir yıkım getirir....
Milletimizin soylu mücadelesini kötüye yormaktan ve etrafa öyle
tanıtmaktan geri durmayan kötü niyetli aşağılık kimselerin çok olduğu
bir gerçektir. Ancak, asıl derin bir esefle karşılanacak olan husus, bu
kötülükten başka bir şey düşünmeyenlerin başında, sonsuzluğa kadar
yaşayacak olan devletimizin Sadrazamı Ferit Paşa ile bakanlık
konumlarını tutan Âdil Bey, Süleyman Paşa gibi, devlet adamlarının yer
almış bulunmasıdır.
Memleketimize takım takım bolşeviklerin girdiğini ve Millî Mücadele’nin
bir bolşevik mücadelesi olduğunu resmî olarak ilân eden ve yayan bu
talihsizlerdir.
Asil ve temiz Millî Mücadele’mizin, İttihatçıların son çırpınışları ve
kanlı hareketleri olduğunu ve onların parasıyla yürütüldüğünü resmen ve
açıktan açığa bütün dünyaya ve yabancı gazetecilere söyleyen bu
gafillerdir.
Anadolu’da karışıklık olduğunu basın yoluyla resmen ilân eden ve Ateşkes
Anlaşması‘nın özel maddesine göre aziz vatanımızı düşman işgaline
uğratmak isteyen bu cahillerdir.
Malatya’nın Müslüman halkı ile, Sivas’ın Müslüman halkını biribirleri
ile boğazlaşmaya sürüklemek isteyenler bu zavallılardır. Millî
Mücadele’nin önüne geçeceğim diye, Sivas’ın ve millî duyarlığın
görüldüğü her yerin yabancılar tarafından işgalini isteyen bu
hainlerdir. Bununla birlikte, bizim en yüce gayemiz, tıpkı siz
kardeşimin düşündükleri gibi, kötü niyetlilerin bu güzel memlekete
yönelttikleri iftiraları ve açıktan açığa yürüttükleri lanetli
hareketleri kırmak ve onları kendi ümitlerinin pusularında körkötürüm ve
cansız düşürmek, devlet ile milletin faaliyetini sırf vatanın kurtuluşu
ile ilgili noktada birleştirmektir. Yüce Tanrı‘ya şükürler olsun, bu
gayenin gerçekleştirilmesinde, artık milletimiz her türlü kötü niyet
belirtilerini kırmış bütün kahramanlığı ile dönüşü olmayan kesin
adımlarını atmıştır. Yabancılar bile, milletin yaygın gücünü ve kesin
kararını, buna karşılık İstanbul Hükûmeti’nin ne kadar soysuz ve
milletle ilgisi bulunmayan âciz bir hey’et olduğunu iyice anlamıştır.
Merzifon’u boşalttılar. Samsun’u da boşaltmaya başladılar. İç işlerimize
ve Millî Mücadele’mize karşı tarafsız kalacaklarını söylüyorlar. İşte
millî faaliyetlerimizin, bağımsızlığımızı güvence altına alma yolunda
elde etmeyi başardığı ilk sonuç budur.
Millî akım, İstanbul’da, Kanun-ı Esasî hükümlerine uyulmasını sağlamakla
sonuca ulaşacaktır.
Şimdiki hükûmetin, geniş ölçüde, bir iyiniyete sahip olduğunu sanmanın
doğru olmadığını arz etmeme izin vermenizi rica ederim.
Ben daha Erzurum’da iken Ferit Paşa’ya gerçeği ve durumu açıklayarak,
milletin kuvvet ve iradesine karşı çıkacak hiçbir kuvvet kalmadığını
yazmış; kendisini, karşı koyma ve engelleme yolunda devam etmemesi
gereği ile uyarmıştım. Bu gafil kişi, buna cevap vermediği gibi, millî
akımın birkaç kişinin körüklemesinin eseri olduğunu ilân etti. Çıkar
hırsı ile, bilgisizlik gaflet ve körlüğü ile iki tarafı da idare ederek
konumlarını koruyabilecekleri şeklinde boş bir zan içinde bulunan birkaç
valinin aldatıcı raporlarını, benim tertemiz ve vatanseverce
uyarılarımdan daha üstün tuttu. Bugün, her türlü kötülük, hainlik,
beceriksizlik ve zavallılık durumunda kaldıktan ve millet de bütün olup
bitenlerin içyüzünü tam bir açıklıkla kavradıktan sonra, bize düşen
görev, hemen millî dâvâyı benimseyecek yeni bir kabinenin iş başına
gelmesini sağlamaktır.
Eğer şimdiki kabinenin şahısları ve hayatları bakımından herhangi bir
çekinceleri varsa, bugün için bu gibi şeylerle uğraşma seviyesizliğinden
pek yüksek olan milletimiz adına kendilerine istedikleri söz ve
güvenceyi vermeyi de milletimizin çıkarı açısından gerekli sayarız.
Ancak, tuttukları yanlış yolda inatla direnmeye devam edecek olurlarsa,
bundan doğacak sonuçların sorumluluğu kendilerine ait olacaktır.
İşte yapılan bu iyi niyetli faaliyet dolayısıyla, durumu bir defa daha
ve son olarak, asil yüksek şahsiyetleri gibi kalbi, gerçekten de vatan
ve millet sevgisi, Padişaha muhabbet ve bağlılıkla dolu olan ve
kardeşlik hatıralarını daima saygı ile taşımakta olduğum, siz kardeşim
Abdülkerim Paşa Hazretleri ile de bildirmiş olmak, bizim için her türlü
vicdan huzurunun daha da sağlamlaşmasına vesile olmuştur."
Efendiler, buraya kadar söylediklerim bir tek maddenin özetidir.
Bundan sonra gelen maddede:
"Millî Mücadele bütün genişliği ile İstanbul’a doğru ilerlemektedir.
Ferit Paşa ve arkadaşları bunu bilmektedir. Zâtıâlileri de bu bilgileri
isteyip aydınlanınız"
 dedikten sonra, o günlerde yapılmış
olan başarılı hareketlerin raporlarını özetleyerek açıkladım ve: "Artık
bütün bu hareketleri durdurmak yalnız ve ancak bir tek şeye bağlıdır. O
da kabine başkanlığının millî dâvâyı bütün anlamıyla benimseyecek bir
zata verilmesi ve o zatın da bu millî dâvâyı kavrayarak ona göre tedbir
almaya girişmesidir"
 dedim.
"Bütün bu söylenenler karşısında siz kardeşimin de bir düşünceleri
varsa lûtfen bildirmenizi rica ederim"
 cümlesinden sonra,
"Anadolu ve Rumeli Müdafaa-i Hukuk Cemiyeti Hey’et-i Temsiliyesi adına
Mustafa Kemal"
 diye imzamı koydum.
Bundan sonra Kerim Paşa: "Önce, zâtıâlileriyle birlikte olan sayın
zevatın hepsine selâm ve saygılarımızı arz etmek ve duyurmak lütfunda
bulunmanızı rica ederim"
 girişi ile görüşmemizin ikinci
noktasına geçtiler. Kerim Paşa devam etti:
"Başladığım kısa konuşmanın bütün safhalarını zâtıâliniz anlattınız.
İşin çözüme götürülmesi bakımından iki yerde isabet gösterilmediğini
söyleyerek mazur görüleceğimi belirttiniz. Gerçi, bütün durumlar ve
çeşitli bölgelerdeki olaylar bilinmedikçe, bir konuda hakemlik etmek güç
ise de, memleketle ilgili bir işin çözüme bağlanmasında bize ışık tutan,
tertemiz vatan endişesi olduğundan, dayanağımız sağlam ve açıktır.
Vatanın alın yazısına karar verileceği şu sıralarda, tek vücut olarak
birleşmiş bir millet ve hükûmetin göreceği işi göz önünde bulundurarak,
bunun kolaylıkla bir çözüme ulaşması dileğimi bildirmek isterdim.
Padişahın hareket noktası olarak aldığıma işaret buyurduğunuz
bildirisini anlamakta bendenizin yanılmış olması mümkündür. Yalnız, izin
veriniz de, asıl işlerin çözümünde en büyük dayanak sayılan bu yüksek
bildirideki toplayıcı yönleri açıklayarak, Padişah’ın sözlerinin neleri
içine almış olduğunu belirteyim. Ben zannediyorum ki, Padişahımız..."
Ben, derhal Kerim Paşa’nın devam etmesine fırsat vermeden şunu
yazdırdım:
"Kerim Paşa Hazretleri, gereğinden fazla açıklama yapmak, her ikimizi de
asıl gayeden uzaklaştırılabilir. Bir de Padişah’ın bildirisinin
yorumları ile fazla uğraşmanın yararı yoktur. Rica ederim asıl konu
üzerinde görüşelim."
Kerim Paşa cevap verdi:
"Asıl konu üzerinde görüşeceğiz, İzin verirseniz devam edelim
efendim."
Ben; "Rica ederim en son söz ve teklif üzerinde anlaşalım," dedim.
Kerim Paşa "Evet, oraya geleceğiz efendim."
Ferit Paşa Kabinesi Çekilmelidir
Söze ben devam ettim ve: "Kerim Paşa Hazretleri, haklı çalışmalarımızı
ve millî tepkilerimizin artık daha fazla kötüye yorulmasına ve
düzeltilmeye muhtaç görülmesine; hele bu düzeltme ve değiştirmeler
içinde, suçluluğu ve hainliği ortaya çıkmış bir kabine üyelerinin meşru
olmayan savunmalarının esas alındığını görmeye tahammülümüz yoktur. Biz,
son durumu açıklayarak milletin kesin isteğini arzettik. Bilmem tekrarı
gerekli midir? Zâtıâlileri sonuçlandırılması gerekli bu millî isteğe
karşı, Ferit Paşa Kabinesi’nin, devletin en yüksek sadrazamlık konumunu
hâlâ kirletmesine aracılık etmek istiyorsanız, bu gayretiniz hiçbir
yararlı sonuç veremeyeceği gibi, siz kardeşimiz hakkındaki eski
kardeşlik duygularımızın da sarsılmasına yol açacağından endişe
ederim.
Şimdi, Ferit Paşa, bir an bile kaybetmeden konumunu bir namuslu kimseye
bırakacaksa ve buna siz de inanıyorsanız, çözüm bekleyen hiçbir güçlük
kalmamış demektir. Aksi takdirde, aracılığınız, kalbinizin kırılmasından
ve boşuboşuna yorgunluktan başka bir sonuç vermeyecektir.
Ferit Paşa, konumunu korumaya devam ederse, kendisinin çok acı bir
sonla karşılaşmasına yol açacaktır. En son ve en kesin söz şudur:
Maksadımız bu sarsılmaz gerçeği Padişah’ın bilgisine sunmaktır. Siz,
ancak bu soylu görevi yerine getirerek bugün vatan ve milletin yüksek
kişiliğinizden beklediği dinî ve millî görevi yapmış
olursunuz."
Kerim Paşa; "Sözü uzatmamak elbette asıl maksattır" diye başlayarak,
sözü gereğinden fazla uzattı. Bu uzun sözler şu cümle ile son buldu:
"Burada vatan için yaptığım şu teşebbüs elbette Allah ve millet katında
bütün asaletiyle bezenmiş olarak kalır ve işin gerçek sahibi olan her
şeye kadir ulu Tanrı, millet ve vatanın kurtuluşunu sağlayacak esasları
orada bulunanlara böylece bağlayarak tamamlar. Ulu Tanrı güçlükleri
çözücüdür. Değerli gözlerinizden öperim."
Yeniden cevap verme sırası bana gece yarısından sonra saat 4.30’da
geldi. Kerim Paşa’nın dokunduğu noktaları karşılıksız bırakamazdım. Ben
de uzun düşünceler ileri sürdüm ve sonunda: "O halde, dedim, bizim ve
sizin gibi onur sahibi ve vatansever kimselerin yapacakları teşebbüsün
gayesi ne olmak gerekir? Yönetimin her dakikasından millet için,
gelecekteki kaderimiz için yeni bir yıkım yolu hazırlamaktan başka bir
sonuç beklenmeyen Ferit Paşa ile milletin arasını bulmak imkansızlığı
ile uğraşmak mı, yoksa bir an önce bu yasal olmayan kabinenin yerine
millet ve memleketin ihtiyaçlarına cevap verebilecek nitelikte yeni bir
hey’etin devlet işlerini üzerine alması gereğini Padişah’a bildirmek
üzere yol aramak mıdır? Lütfedip bu iki noktadan biri için evet veya
hayır şeklinde cevap verirseniz, Tanrı ve millet katında bütün
asaletiyle değerli kalacağına şüphe olmayan bu asil teşebbüsünüzün
bizlerle ilgili yönünü tamamlamış olursunuz."
Kerim Paşa, yazdığımız kısa cevaba yine uzun bir cevap verdi. Fakat bu
uzun sözler arasında, bazı cümlelerle, bize padişahın aldatılmış olmayıp
her şeyi bildiğini anlatıyordu.
Kerim Paşa’nın bazı cümlelerinde şu sözler vardı: "Yüce padişahlık katı
kesin karar ve çözüm makamı olup, yasal bir devlette bu yüksek makam,
bütün millet fertlerinin yöneleceği yüksek yerdir. Anadolu’nun bütün
dileklerinin Halife Hazretleri’ne duyurulduğu hakkında bendenize bilgi
vermişlerdir. O halde, millet işlerinin yöneleceği ve dileklerinin kabul
edileceği yüksek bir makam olan Padişahımız Efendimiz her şeyi
bilmektedir.
Kerim Paşa, kendisine has cümlelerle devam ettiği görüşlerine şöylece
son vedi:
"Ulu Tanrı, nice yüksek sebepler yaratarak ve telkin ederek bu
çözülmesi güç düğümü bütünüyle çözecektir. Elbette ki, Tanrı‘nın buyruğu
güzeldir ve yakındır. Tanrı‘nın eli bütün ellerden üstündür.
Geleceğimiz, Tanrı‘nın lütfu ile milletçe lâyık olduğumuz yücelikte
uğurlu ve hayırlı olacaktır. İşte Kerim’in inancı budur aziz
ruhum."
Bu defa Efendiler, gece yarısından sonra, saat 6.10’a gelmiş olmasına
rağmen, üçüncü safhanın açılmasına ben sebep oldum.
Merhum Kerim Paşa’nın pek hoşlandığını bildiğim bir ifadeyle "Büyük
Hazret" diye söze başladım:
Ümmetin ve milletin yüce yüksek yeri olduğu içindir ki, milletin
dileklerini bildirme yolunu bulma teşebbüsünden geri durmadık.
Yalnız, zâtıâlinizi büyük bir yanlışlıktan kurtarmak maksadıyla arz
edelim ki, Anadolu’nun bütün dileklerinin Halife’ye duyurulduğu
hususundaki sözlere, milletin daha kesin bir güveni yoktur. Çünkü,
millet bilmektedir ki, Padişah, hainlikleri ortaya çıkmış birkaç kişiyi
millete tercih buyurmazlar."
Kerim Paşa’nın dokunmuş olduğu noktalara cevap verirken şunları da
söyledim: Pek güzel ve yakın olan Tanrı emrinin yerine gelmesi ile,
talihsiz ve zulme uğramış soylu milletimizin kurtuluşa ve huzura
kavuşmasını Yüce Tanrı‘nın denizler kadar engin olan koruyuculuğundan
ümitle diler ve ufukları hep inatçı bir dumanla sarılı olan
İstanbul’daki bazı kimselerin gerçeği görmemek için aşağılıkça direnen
duygularının eriyip kaybolmasını bekleriz. Milletin soylu ruhu da işte
böylesine duygularla doludur.
Yalnız tekrarlamama müsaadenizi rica ederim ki, evet veya hayır şeklinde
karşılık verilmesini istediğimiz sorular maalesef karşılıksız
bırakılmıştır. Azizim, Allah’ın eli bütün ellerden üstündür. Ancak
bununla birlikte güçlükleri yenmeye ve problemleri çözmeye girişenlerin
kesinleşmiş bir hedefi olmak gerekti... Millet, Tanrının buyruğunu yerine
getirecektir ve buyurduğunuz gibi milletçe elde edeceklerimiz hayırlı ve
uğurlu olacaktır. Lûtufkâr dualarınızın eksik edilmemesini rica ederim.
Gayret bizden, yardım ve kolaylık ölümsüz Tanrı‘dandır."
Mustafa Kemal
Artık Kerim Paşa’nın yorulduğu anlaşılıyordu. "Son iki sözüm, ruhum"
diyerek "millî dâvâ‘nın ilkelerini üstün tutmak ve korumak şartıyla
içten gelen dileklerin sayılıp döküldüğünü ve Tanrı‘nın eli.. yüce
âyetinin, Tanrı tarafından hayırla kabul buyurulması için kullanılmış
olduğunu söyledikten sonra "Allaha ısmarladık yine
görüşeceğiz..."
 diyerek çekilmek istedi.
Bırakmadık!
Son sözü biz söylemek istedik ve dedik ki: "Kardeşimizin hatırında
kalsın diye son bir cümle bildiriyorum:
"Millet güçlü, her şeyi kavramış ve tuttuğu yolda kesin kararlıdır.
Millî Mücadele hızlı bir gelişme seyrindedir. Yüce ve Şevketli
Padişahımız Efendimiz’in lûtuflarının ve sevgililerinin bir belirtisi
olmak üzere karar vermelerinin ve soruna çözüm getirmelerinin
zamanıdır."
Efendiler, bundan sonra Ferit Paşa Kabinesi ancak üç gün
dayanabilmiştir.
Kendisi ile görüşemediğim dostum Rahmetli Kerim Paşa’nın bazı kimselere
söylediğine göre, bu görüşmemizi olduğu gibi Padişah’a göstermeyi
başarmış ve bunun üzerine direnme gücü kırılmış.
Kerim Paşa’nın Kara Vasıf Bey’e yazmış olduğu 8 Kasım 1919 tarihli
mektubunda da buna işaret edilmiştir.
Rahmetlinin bu mektubunda şu satırlar vardır: "Eski Sadrazam, en son
yapılan görüşme, bunun yol açtığı sürekli etki ve ciddî tartışmalar
sonunda, çekilmek gerektiğine inanarak ve bütün direnme gücü kaybolarak
istifasını sundu... İşte sessiz sedasız, vatan için çalışan ve tek başına
bendenizin tertemiz gayreti ile başarılan büyük olay budur...
Dikkate almak gerekir ki, bu yazıları ben yazmıştım. Eski Sadrazam ile
Padişahımız Efendimiz Hazretleri, bütün bu görüşmelerin sonuçlarını
öğrendikten sonra, dayandıkları sağlam temeller karşısında kararlarını
vermişlerdir... Yapılan teşebbüsün ve yazılan yazıların ne dereceye kadar
önemli noktaları içine aldığı ve nasıl bir dürüst vicdan ve keskin
görüşle, yaşanan gerçeklerin kâğıda geçirildiği, elbette Tanrı katında
ve milletin tarihî değerlendirmesinde asaletle bezenmiş bir değer olarak
kalacaktır..."
Trabzon’dan Gelen Teklif
Rahmetli Kerim Paşa’nın Fuat Paşa’ya yazdığı ilk telgrafında,
İstanbul’daki yüksek konumlu şahısların mücadele liderleriyle belli bir
yerde buluşup konuşmalarından söz edildiğini görmüştük. Bunun benzeri,
fakat aksine yani Anadolu’dan İstanbul’a gitme yolunda bir teklif de,
bundan daha önce Trabzon’dan çıkmıştı. İzin verirseniz, bunu biraz
açıklayayım: Trabzon Valisi Galip Bey, 18/19 Eylül tarihlerinde teftiş
göreviyle Ardasa’ya gidip, vali ile görüşmesi söz konusu idi. Bu konu
üzerinde 19 Eylül’de telgraf başında Kazım Karabekir Paşa ile görüştük.
Sebebi, Trabzon’dan aldığım 18 Eylül tarihli bir telgraftı. Kendisine
olduğu gibi verdiğim bu telgrafta: "Millî çıkarları bozan altı maddeyi
kabul etmiyoruz (bu altı madde İstanbul ile ilişki kesme konusundaki
emirdir) Arzedeceklerimizin Zâtışâhâne’ye ulaştırılması da oraya
gönderilecek bir hey’etle sağlanabilir kanısındayız" denilmekte idi.
Kâzım Karabekir Paşa, makine başında Trabzon Valisi ile görüşmüş,
özetini bildirdi. Vali, soru tarzında birtakım görüşleri ileri sürmüştü.
Karabekir Paşa, uygun karşılıklar vermiş, Vali en sonunda "İstanbul’a
bir heyet gönderilerek durumun Padişah’a arzını ve bu hey’etle birlikte
kendisinin gitmesini teklif etmiş ise de, artık bizim çeşitli yollarla
konuyu arza bir çare düşünmüş olmamız dolayısıyla, bu düşüncesinden
vazgeçmiştir. Böyle bir hey’etin gitmesi ve buna sarayın durumunu iyi
bilen Gümüşhane temsilcisi Zeki Bey’in de katılması teklif edilmektedir"
denilmekte idi.
Gariptir ki, iki gün sonra, yani 21 Eylül 1919’da, Torul’daki Yarbay
Halit Bey’in gönderdiği bir şifrede bu hey’et meselesinden söz
ediliyordu. Fazlasıyla kuşkuya düşen Padişah’ı yabancıların ve Ferit
Paşa’nın kucağına atmamak için, İstanbul’a gizlice bir hey’et
gönderilmesinin uygun olacağı, eğer bu hey’ete Servet ve Zeki Beyler de
temsilci olarak alınırsa kendilerinin sevinerek kabul edecekleri, Zeki
Bey’in ağzından bildiriliyordu. Halit Bey’e 22 Eylül’de verdiğim cevapta
Zeki ve Servet Beyler’in de içinde bulunacağı bir hey’etin İstanbul’a
gönderilmesinin uygun olmadığını bildirdim. 24/25 Eylül tarihinde Hâlit
Bey’den aldığım bir telgrafta, "Trabzon’daki muhalefetin başı durumunda
olan Trabzon Valisi Galip Bey’i, kolordunun ve Erzurum Valisinin
davetini kabul edip Erzurum’a gitmediğinden, mecburiyet karşısında ve
silâhlı koruma ile bu gece (24/25 Eylül) Erzurum’a gönderdim"
deniliyordu.
Efendiler, garip bir tesadüf değil midir ki, rahmetli Kerim Paşa’nın,
ilk aracılık telgrafı, Trabzon valisinin tutuklandığı gecenin ertesi
günü, Trabzon’da vali, Zeki ve Servet Bey’lerle, bunların aldatması
üzerine bazı kimselerin İstanbul ile ilişki kesme konusundaki
faaliyetlerinin ve İstanbul’a bir gizli hey’et olarak gitme plânlarının
başarısızlığa uğratılmasının gerçekleştiği bir günde, yani 25 Eylül günü
çekiliyor ve bizi ancak, 27/28 Eylül gecesi aramak gereği duyuluyor.
Yazışmaların şeklinden anlaşıldığına göre, Erzurum’a giden Vali Galip
Bey, Kâzım Karabekir Paşa’ya, yeniden İstanbul’a bir hey’et aracılığı
ile başvurmaktan söz etmiştir. Bununla ilgili olarak, Paşa’nın 27 Eylül
tarihli bir "olur" isteme telgrafını alıyoruz. Buna, 28 Eylül’de
karşılık olarak çekilen telgrafta, Kerim Paşa ile yapılan görüşmemin
özeti verildikten sonra, "söz konusu müracaatın gerekli görülüp
görülmediğinin bildirilmesini rica ederiz. Gerekli görüldüğü takdirde,
Trabzon valisinin, Millî Mücadele’mize karşı gelme konusunda Dahiliye
Nâzırı Adil Bey’den hiçbir farkı olmadığından, kendisinin asil Millî
Mücadele’mize hiçbir şekilde karışmasına izin verilmemesi" karşılığı
veriliyor, Kâzım Karabekir Paşa’nın 30 Eylül’de verdiği karşılıkta:
"Trabzon valisinin bu gibi işlere karıştırılmaması konusundaki"
düşüncemizin yerinde olduğu kabul edildikten sonra, "Trabzon’un
durumunda çoktandır beklenen düzelme gerçekleşti" deniliyordu.
Efendiler, son olarak sunduğum bilgilerle bir gerçek üzerinde daha
düşünceleri aydınlatmak isterim. Trabzon Valisi Galip Bey ile Zeki Bey,
saray ve Ferit Paşa ile ilişki içinde idiler. Bir hey’et halinde
İstanbul’a gitmekten maksatları, millî gayeye hizmet değil, orada
gerekenleri aydınlatarak ve bazı tedbirler tavsiye ederek, yeni talimat
almak gibi bir amaca dayandığına bence şüphe yoktur. Nitekim, Zeki Bey
daha sonra İstanbul’a gidince, arkasından gerektiği kadar para ve
cephane göndermeye söz verilerek ve özel bir talimat ile Trabzon ve
Gümüşhane dolaylarında örgütler kurmak üzere gönderilmiştir. Kendisini
İnebolu’da tutuklatıp Ankara’ya getirtmiştim. Bana, bu söylediklerinin
hepsini itiraf etti. Yalnız, sözde İstanbul’u aldattığını, alacağı para
ve silâhları bize teslim etmek niyetinde bulunduğunu söyledi. Buna, o
gün ve hattâ bugün bile inanacak saf kimseler bulunabilir mi? Bununla
birlikte, ben bu kişiyi, Erzurum Kongresi’ndeki ilişkinin hatırasına
saygı duyarak, yalnız gerekli uyarı ve nasihatlarda bulunmakla yetinmiş
ve serbest bırakmıştım.
Efendiler, İstanbul Hükûmeti tarafından kolordu komutanı olarak Konya’ya
gönderilen Sait Paşa’yı 30 Eylül’de İstanbul’a geri gönderdik. Konya
Valisi kaçak Cemâl Bey’in kaçışından önce tertiplediği ilk Bozkır
Olayının önüne geçmek için, 20. Kolordu ve Niğde’de 11. Tümen
aracılığıyla ve bunların yardımlarıyla gerekli tedbirler alınarak,
İstanbul’un çıkmasını beklediği olayları önledik. Ereğli, Bolu,
Adapazarı, İzmit dolaylarında kurulmasına çalışılan Kuva-yı Millîye
Teşkilâtı, Eylül ayının son günlerinde büyük bir hassasiyet göstermeye
başladı. O çevrelerdeki Kuva-yı Millîye liderleri, kabinenin direnmesi
halinde İstanbul’a harekete hazır bulunduklarını bildiriyorlardı. Bu
konuyu, 28 Eylül’de, bütün memlekete ve doğal olarak İstanbul’a da bir
genelgeyle bildirdik. Ancak, İzmit şehrinde, 2 Ekim günü olumsuz
denebilecek yeni bir durum karşısında kaldık. O tarihte, İzmit
Mutasarrıfı, Suat Bey adında bir zattı. Kendisini telgraf başına
çağırdık. Son günlerde yapılan bildirilerin hepsinin alınıp,
gereklerinin yerine getirilip getirilmediğini sordum. Mutasarrıf Bey,
yaptığı açıklamada diyordu ki: "Yapılan tebliğleri aldım. Anlaşmazlık
ve karışıklık olmaması için halkı serbest bırakarak dinlemeyi en doğru
hareket saydım. Olumsuz söylentiler vardır. Hey’et-i Temsiliye’den
açıklama istemek ve özellikle amacın İttihat Hükûmeti’ni önceki şekliyle
yeniden diriltmek olup olmadığını kesin olarak anlamak kararındadırlar.
Bendeniz, en tarafsız bir kimse olarak huzur ve güvenliği koruma
görevini yüklenmiş bulunuyorum. Her kim ve her ne için olursa olsun,
sonucu bilinmeyen bir maceraya başkalarını sürüklemeyi doğru bulmam.
Tedbirli ve ihtiyatlı hareket etme yanlısı olduğumu bütün tecrübelerime
dayanarak arz ederim."
Verdiğim cevap aynen şu idi:
Sivas, 2.10.1919
Suat Bey’e
C - İzmit’te en küçük bir anlaşmazlık ve karışıklığa meydan vermemek
asıl görevimiz olduğu gibi, tarafımızdan da özellikle rica edilmiş bir
konudur. Millî teşkilât ve mücadelemizin haklı amacını ve niteliğini
gerek zâtıâlinize gerek İzmit’teki birçok kimseye ve bütün dünyaya karşı
yazmış ve yazmakta bulunduğumuz bildiri ve açıklamalarla, en kinci
düşmanlarımıza bile anlatmış olduğumuza şüphemiz kalmamıştır. Artık,
ayak takımının dedikodusundan öteye bir değeri olmayan söylentilerin,
karar verme konusunda etkili olabileceğine imkân vermiyoruz. Bundan
başka, eğer halkın açıklanmasını istediği noktalar var idiyse, bunlar
neden derhal bize sorulup, çözüme kavuşturulmamış bulunuyor. Siz,
tarafsız olarak kalmayı tercih buyuruyorsunuz. Oysa, tuttuğunuz yol
kesinlikle tarafsızlık yolu olamaz. Çünkü, siz milletin haklı
mücadelesine karşı tarafsızlık iddiasında bulunduğunuz halde haince
davranışları ile kanun dışı ve aslında yok hükmünde olan Ferit Paşa
Kabinesi’nin memurluğunu yapmakla meşgulsünüz. İttihatçılığın
diriltilmesi ile uğraşacak kısır görüşlülerden olmadığımı siz pek güzel
anlayabilirsiniz. Size en temiz duygularla ve fakat bütün kesinliği ile
şunu bildiririm ki, artık Ferit Paşa Kabinesi’ne güven duymuyor iseniz,
bunu Dahiliye Nezareti’ne resmen bildirmelisiniz. Eğer milletin hüküm ve
isteklerine aykırı olarak Ferit Paşa Kabinesi’ne güveniniz varsa,
İzmit’in sayın halkını haklı olan millî mücadelesinde serbest bırakmak
üzere derhal yerinizi terk ile İstanbul’a hareket ediniz. Bu iki
noktadan herhangi birine uymamanız halinde, yüksek şahsınızın
karşılaşabileceği durumun sebep ve sorumlusunun yine siz olmuş
bulunacağını pek samimî olarak bildirmeyi vicdanî bir görev
sayarım.
Hey’et-i Temsiliye Adına
Mustafa Kemal
Ferit Paşa’nın İstifası
Efendiler, ben, Asım Bey’e bu son cümleleri yazdırırken (2 Ekim 1919,
saat 15.40’ta) araya imzasız şöyle bir telgraf girdi: "Paşa Hazretleri,
İstanbul’daki yakın arkadaşlar söylediler. Bütün akşam gazeteleri
yazıyormuş. Ferit Paşa sağlık durumu dolayısıyla istifa etmiş. Kabineyi
kurmak üzere, Tevfik Paşa görevlendirilmiş, Daha sabahtan söyleniyordu.
Fakat doğrulanmamıştı, şimdi doğrulandı efendim."
Bu telgrafı kim veriyor? Anlayınız, dedim, sormaya zaman kalmadan
telgraf şu şekilde devam etti.
"Biz, Ankara telgrafçıları, Paşa Hazretleri’nin huzurunda derin saygı
ile eğiliriz ve vatanımızın başına bir belâ kâbusu olan bu kabinenin
devrilmesi için milletin başına geçerek kazandığı başarıyı kutlarız.
Lûtfen söyleyiniz."
Telgraf haberleşmesi kesildi. Gerçekten de, 2 Ekimde Ferit Paşa Kabinesi
düşmüş bulunuyordu. Ancak yeni kabineyi kuran Tevfik Paşa değil Ayan’dan
Birinci Ferik Ali Rıza Paşa idi.
Efendiler, sırası gelmişken arz edeyim. Bütün telgrafçılarımızın,
teşebbüslerimiz ve Millî Mücadelemiz için yaptıkları fedakârca
hizmetlerinin millî tarihimizde önemli bir yeri vardır. Kendilerine
bugün açıkça teşekkür etmeyi bir borç sayarım.
Ali Rıza Paşa Kabinesi
Efendiler, Ferit Paşa Kabinesi’nin düştüğünü ve Ali Rıza Paşa’nın kabine
kurmak üzere görevlendirildiğini 2/3 Ekim 1919 tarihinde yazdığım bir
genelge ile bütün millete bildirdim. Bu genelgenin bir örneğini de bilgi
için yeni Sadrazama verdim.
2 Ekim günü, yeni kabine başkanıyla bağlantı kurmaya çalıştık. Ertesi
günü Meclis-i Vükelâ‘nın (Bakanlar Kurulu) oturumunda Hey’et-i Temsiliye
ile görüşeceklerine söz verilmişti.
Bildirdiğim bu genelgedeki belli başlı noktalar şunlardı:
1)
 Yeni kabine, Erzurum ve Sivas Kongreleri’nde
belirlenen ve tespit edilen millî teşkilât ve gayelere saygılı olduğu
takdirde, kuva-yı millîye ona yardımcı olacaktır.
2)
 Yeni kabine, Meclis-i Millî‘nin toplanmasıyla
fiili denetleme görevine başlanıncaya kadar, milletin kaderi ile ilgili
herhangi bir söze girmeyecektir.
3)
 Barış Konferansı‘na tayin edilecek temsilciler,
millî dâvâyı gerçekten kavramış ve milletin güvenini kazanmış bilgili ve
yetenekli kimselerden seçilecektir.
Bildiride, bu saydığım ilkelerin, yeni kabine tarafından kabul
edilmesinin teklif edileceği açıklandıktan sonra, "bu konuda başkaca
görüşleri varsa, yarın öğleye kadar hemen bildirilmesi" isteğinde
bulunuldu.
3 Ekim 1919 günü, Sadrazam Ali Rıza Paşa’ya yazdığım telgrafta, "millet,
şimdiye kadar işbaşına geçenlerin Anayasa’ya ve millî gayeye aykırı
hareketlerinden üzüntü duydu. Bundan dolayı yasal olan haklarını
tanıtmak ve mukadderatını ehliyetli ve güvenilir ellerde görmek
hususunda kesin kararını verdi. Gereken sağlam faaliyetleri yaptı.
Düzenli bir teşkilâtı bulunan Kuvayı Millîye, milletin kesin iradesini
tam olarak gösterme ve ispat etme gücünü elde etti.
Millet, Padişahın güven ve itimadını kazanmış olan yüksek şahsiyetiniz
ile, saygı değer arkadaşlarınızı zor durumda bırakmak istemez. Aksine,
yardımcı olmaya bütün içtenliği ile hazırdır. Ancak, Hükûmet içinde,
Ferit Paşa ile birlikte çalışmış nâzırların bulunması, yüksek
hey’etinizin görüşleriyle millî gayenin biribiri ile ne dereceye kadar
bağdaştığını, büyük bir açık kalplilikle anlamak mecburiyetini
doğurmuştur. Millete tam bir güven gelmedikçe, atılmış olan kurtuluş
adımının durdurulması ve yarım tedbirlerle yetinilmesi uygun
görülmemektedir. Bu bakımdan, şu hususların sizce kabul edilip
edilmeyeceğini kesin ve açık olarak anlamak isteriz" dedik ve genelge
dolayısıyla belirttiğim üç esası saydık. Daha sonra, "bu temel
noktalarda uyuşma bulunduğu anlaşıldıktan sonra, olağan dışı durumun
giderilmesi için ikinci derecede bazı hususları da" sunacağımızı
bildirdik.
Ali Rıza Paşa, bu gün, Saray’a yemin etmek üzere gideceklerinden,
telgrafımıza yarın cevap verileceği bildirildi.
Biz, bazı tavırlardan, Ali Rıza Paşa Kabinesi’nde bir çekingenlik, bu
kabineyi oluşturan şahısların da kafalarında bir bulanıklık sezer gibi
olduk. Onun için bazı tedbirler almayı uygun gördük.
Aynı günde bir genelge yazdık. Bunda, "hükûmet ile millet arasında görüş
ve gaye birliğinin sağlandığı bir tebliğ ile bildirilinceye kadar
eskiden olduğu gibi resmî haberleşmenin kesilmiş bir durumda
bulundurulması" gereğini bildirdik.
Bundan başka, her taraftan gelen teklif ve görüşleri birleştirerek,
bütün kolordu komutanlarına ve Millî Mücadele’ye yardımcı olan valilere
de, 3 Ekim günü bazı gizli tebliğlerde bulunduk. Yeni kabine ile ilk
temasımıza ait olan bu belgeleri, olduğu gibi yüksek kurulunuzun gözleri
önüne sermeyi, bundan sonraki haberleşme ve ilişkilerin kolaylıkla
anlaşılabilmesi bakımından uygun görüyorum. İzin verir misiniz?
Sivas, 3.10.1919
Şifre
Bütün Kolordu Komutanlarına ve Millî Mücadele’ye
Yardımcı olan Vali ve Vali Vekillerine
Aşağıdaki telgrafın Harbiye ve Dahiliye Nâzırlarına çekilerek sonucun
bildirilmesi rica olunur:
Dahiliye Nazırı‘nın haince hareketlerine âlet olarak halkı fiilî olarak
silâhlandırmaya ve biribirini öldürtmeye kalkışan Konya Valisi Cemâl,
Elâzığ Valisi Ali Galip ve Malatya Mutasarrıfı Halil Bey’lerin
tutuklanarak harp divanına verilmeleri, Trabzon Valisi Galip, eski
Kastamonu Valileri İbrahim ve Ali Rıza Bey’ler ile Ankara Valisi
Muhittin Paşa’nın herhangi bir göreve getirilmemeleri; milletin kanunî
haklarını çiğnemediklerinden, millî dâvâ ve mücadeleye yardımlarından
dolayı görevinden alınan Sivas Valisi Reşit Paşa’nın eski görevine
getirilmesi, eski Bitlis Valisi Mazhar Müfit ve eski Van Valisi Haydar
Bey’lerin derhal boş illere tayin edilerek görevlendirilmeleri
istenmektedir.
Anadolu ve Rumeli Müdafaa-i Hukuk Cemiyeti
Hey’et-i Temsiliyesi adına
Mustafa Kemal
Sivas, 3.10.1919
Şifre
Bütün Vali ve Kolordu Komutanları ile
 Bağımsız
Mutasarrıflıklara
Aşağıdaki örneğe uygun olarak Sadrazam’a başvurulması ve sonucun
bildirilmesi rica olunur:
Müslüman halkı silâhlandırmaya ve biribirini öldürtmeye kalkışan ve
orduyu içten yıkarak sonunda vatanı savunmasız bırakmak için emir veren,
ordunun sırlarını, şifreleri çalmak için fiili tertiplere girişmek
suretiyle açığa vuran ve Anayasa hükümleri gereğince dokunulmazlığı
bulunan milletin özel haberleşmelerine engel olan eski nâzırlardan Ali
Kemal Bey, Süleyman Şefik Paşa, Dahiliye Nâzırı Adil Bey’in, Millet
Meclisi açılınca, Yüce Divan’a verilmek üzere hiçbir yere kaçmalarına
meydan verilmemesini ve Telgraf Genel Müdürü Refik Halit Bey’in aynı
sebeplerle derhal tutuklanarak ilgili mahkemeye verilmesini kanunun
dokunulmazlığı ve kutsallığı adına istemekteyiz.
Anadolu ve Rumeli Müdafaa-i Hukuk Cemiyeti
Hey’et-i Temsiliyesi adına
Mustafa Kemal
Harbiye Nezareti’ne geçen Cemâl Paşa, elbette orduya resmî bir bildiri
yapacaktı. İşte ona ilk cevap olmak üzere kolordulara şu telgrafın
verilmesini tavsiye ettik:
Şifre
3., 20., 12., 15., 13.
Kolordu Komutanlıklarına,
20. Kolordu Komutanı Fuat Paşa’ya (ayrıca)
Konya’da Refet Bey’e (ayrıca)
Harbiye Nâzırı Cemâl Paşa’nın ilk tebliğine karşılık olmak üzere
aşağıdaki telgrafın gizli olarak kendisine çekilmesi ve sonucun
bildirilmesi rica olunur.
"Zâtıdevletlerinin, haklı Millî Mücadele’nin başlangıcından beri büyük
bir kanaat ve inançla başında bulunduğunuzu bilmekteyiz. Harbiye
Nezareti’ne getirilmeniz sevinçle karşılanmıştır. Zâtıdevletlerinin
başarıya ulaşması için bütün ordu ve bütün Kuva-yı Millîye yardımcı
olacaktır. Başarınızı tam olarak sağlayabilme bakımından aşağıdaki
hususların mümkün olan en kısa zamanda yerine getirilmesini rica
ederiz:
a)
 Cevat Paşa yahut eski 1. Ordu Müfettişi Fevzi Paşa
Genelkurmay Başkanlığı‘na atanmalıdır.
b)
 Galatalı Albay Şevket Bey yahut Yusuf İzzet Paşa
İstanbul’daki Kolordu Komutanlığı ve İstanbul Merkez Komutanlığı‘na
atanmalıdır. Yusuf İzzet Paşa, İstanbul Merkez Komutanı ve Galatalı
Şevket Bey 25. Kolordu Komutanı şeklinde de olabilir.
c)
 Albay İsmet Bey’in Harbiye Nezareti
Müsteşarlığı‘na,
d)
 Tümen Komutanı Yarbay Kemal Bey’in Emniyet Genel
Müdürlüğü‘ne atanmasına aracı olunmalıdır.
e)
 Ordu üzerinde kötü etki yapmış olan, Harbiye
Nezareti’ni işgörmez ve değersiz bir duruma düşüren ve Meclis-i
Millî‘den geçmeden eski rütbeleri ile göreve alınıp kendilerine sırf
siyasî düşünceleri dolayısıyla iş verilmiş bulunan emeklilerin derhal
görevlerine son verilerek, önemli ve hassas makamların güvenilir ellere
teslimi gerekir.
f)
 3. Kolordu Eski Komutanı Albay Refet Bey sebepsiz
olarak istifaya mecbur edildiğinden, bu işlemin düzeltilerek, kendisinin
bugün bulunduğu Konya’da 12. Kolordu Komutanlığı‘na atanması, Fuat Paşa
ile ilgili işlemin de düzeltilerek kendisinin 20. Kolordu
Komutanlığı‘nda bırakılması.
g)
 Fuat Paşa’nın yerine atanan Hamdi Paşa ve 12’nci
Kolorduya atanan Sait Paşa derhal asıl görevlerine
döndürülmelidirler.
h)
 İlk fırsatta müfettişliklerin yeniden kurularak,
Doğu Anadolu’daki kolorduların 13. Kolordu da dahil olduğu halde Kâzım
Karabekir Paşa’ya, Batı Anadolu’daki kolorduların İstanbul ve Edirne de
dahil olduğu halde Ali Fuat Paşa’ya verilmesi ve şimdilik iki
müfettişlik ile yetinilmesi uygun görülmüştür.
Hey’et-i Temsiliye Adına
Mustafa Kemal
Efendiler, yeni Sadrazamdan beklediğimiz cevap nihayet geldi, şudur:
Başbakanlık, 4.10.1919
Çok Acele
Sivas’ta Müdafaa-i Hukuk Cemiyeti Delegelerine
İlgi: 2 ve 3 Ekim 1919
Erzurum ve Sivas Kongrelerinde, tayin ve tespit edildiği, telgraflarında
bildirilen teşkilât ve gayelerin neden ibaret olduğu Vekiller Hey’etince
bilinmediğinden, durumun gereği incelenmek üzere her şeyden önce söz
konusu kongrelerin kararlarının acele olarak bildirilmesi istenmektedir,
efendim.
Sadrazam Ali Rıza
Başbakanlık, 4.10.1919
Sadrazam Paşa ve saygıdeğer arkadaşlarının - içlerinde biraz sonra
görüleceği üzere, Kuva-yı Millîye’nin temsilcisi olarak kabineye
geldiğini söyleyen Cemâl Paşa’nın da bulunmuş olmasına rağmen - hükûmeti
kurmuş oldukları güne kadar, millî gayelerin neden ibaret olduğunu
bilmediklerini söylemeleri, şaşılacak bir şey değil midir?
Bundan daha da çok dikkati çeken nokta, millî gayelere uyup uymamak
konusunda karar verebilmek için, öncelikle kongrelerin kararlarını
istemiş olmalarıdır. Oysa, bu kadar dağdağaya ve uygulanması öncesindeki
Ferit Paşa’nın düşmesine yol açan kongrelerin kararlarını bilmemeleri
düşünülebilir miydi?
Maksatlarının zaman kazanmak ve bize karşı hiçbir söze girmeksizin yeni
ve şeytanca tedbirlerle milleti aldatarak, kendini göstermiş olan
dayanışma ve bağlılığı gevşetmek olduğuna asla şüphe etmedim. Ancak,
eğer aradaki bağlar koparılacaksa ben de her şeyden önce onların bütün
içyüzlerini milletin gözü önüne serecek bir davranışı tercih ettim. Bu
yüzden, Sadrazam’ın ve saygıdeğer arkadaşlarının isteğini yerine
getirdim. 4 Ekim 1919 tarihli telgrafla, kongrenin bildirisini olduğu
gibi, tüzüğünde yalnız teşkilâtla ilgili ana noktalarını özet olarak
bildirdim Hiçbir yerden hükûmetle resmî yazışmalara girişilmemesi için
yeniden genel tebliğler yapıldı.
Efendiler, aynı günde şöyle bir telgraf aldım:
C:
Başkanlığım altında kurulmuş olan yüce kabine, milletin isteğine uygun
olarak, vatanın saadet ve selâmetini sağlamak için sarsılmaz bir
kararlılıkla çalışma konusunda tam bir görüş birliğine varmış
bulunmaktadır. Osmanlı topluluğunda birliğin sağlanması, millî
bağımsızlığın korunması, yüce Hilâfet ve Saltanat makamının
dokunulmazlığı, Anayasa hükümleri gereğince, hiç şüphe yok ki, bütün bir
milletin iradesine dayanılarak gerçekleştirilebilecektir. Ateşkes
Anlaşması‘nın yapıldığı tarihteki sınırlar içinde kalan bütün Osmanlı
topraklarının ve şehirlerinin, bu anlaşmanın kendisine temel dayanak
yaptığı Wilson Prensipleri gereğince doğrudan doğruya Osmanlı
saltanatının idaresi altında bırakılması ve bu sınırlar içinde kalıp da
nüfusunun büyük çoğunluğu müslüman olan vatan birliğinin parçalanmasını
önleyerek, bu topraklar üzerindeki tarihî ve dinî ve coğrafi haklarımıza
ve adalet anlayışına uygun bir karar alınmasının sağlanması da bugünkü
hükûmetin vazgeçilmez bir gayesidir. Meclis-i Millî toplanıncaya kadar
milletin kaderi üzerinde hiçbir kesin ve resmî söze girilmemesi, Barış
Konferansı‘na gönderilecek delegelerin millî dâvâyı kavramış, güvenilir,
ileriyi gören ve yetenekli kimselerden seçilmesi doğaldır.
Memleketimizdeki meşrutiyet idaresi gereğince millî hakimiyet geçerli
olduğundan, görevini hakkıyla kavramış olan bugünkü hükûmet, milletin
kararını almadan memleketin alınyazısı hakkında karar veremeyeceği için,
seçimlerin bir an önce yapılması konusunda her türlü teşebbüsleri
yapmakta, Meclis-i Meb’usan’ın toplanmasını çabuklaştırma bakımından
gereken kolaylıkları göstermeye çalışmaktadır. Ancak, hükûmetin
politikasında hâkim olan ilke, kanun hükümlerine bütünüyle uyarak aksi
durumları anlamak ve ortadan kaldırmaktan ibarettir. Olağan dışı ve
kanunsuz durumların süregelmesi, Osmanlı Devleti’nin hükûmet merkezi ile
Anadolu’yu birbirinden ayırarak birçok kötü sonuçlar doğuracağından,
Allah korusun, devlet merkezinin varlığını tehlikeye düşürecek ve
memleketin öteki bölgelerinin de işgal altına alınması sonucunu vererek
vatanın birliğini bozacaktır. Bu bakımdan bugünkü hükûmet, tarafınızdan
işgal olunan resmî dairelerin boşaltılması, hükûmet işlerinin
aksatılmasına son verilmesi, en küçük bir eksikliğe bile uğratılmaması
şart olan hükûmet otoritesine saygı gösterilmesi, yabancılarla siyasî
ilişkilere girişilmemesi ve milletvekili seçimlerinde halkın hürriyetine
asla karışılmaması hususlarına tarafınızdan söz verilmesini istiyor."
Saygıdeğer Efendiler, dikkat buyurulursa, bu telgrafta ne adres vardır
ne de imza... Gerçi, Sadrazamlık makamından yazıldığı anlaşılıyordu.
Fakat, başka bir şey daha anlaşılıyordu ki, bu satırları yazan şahıs
veya şahıslar bir defa Hey’et-i Temsili’yeyi tanımak ve onunla imzalı
resmî yazışma ve görüşmelerde bulunmak istemiyorlardı.
Bir de, bizim kongrelerde tespit ettiğimiz kararları ve kendilerine
teklif ettiğimiz üç noktanın göz önünde bulundurulmasını, yeni kabinenin
Sadrazamı ve vekilleri, doğal buluyorlar. Bu kararların ve ilkelerin
gerçekleştirilmesine zaten gayret etmekte olduklarını söylüyorlar.
Ancak, Sadrazam, "hükûmetin politikasındaki ana ilke, kanun
hükümleridir. Görevi, aksi durumların önlenmesinden ve ortadan
kaldırılmasından ibarettir" şeklindeki bir girişten sonra bizim tavır ve
hareketlerimizin olağandışı ve kanunsuz olduğunu dolaylı yoldan
belirtmeye çalışarak bunun devamı halinde, merkez ile Anadolu’nun
biribirinden kopmakla sonuçlanacağını ve bunun doğuracağı tehlikeleri
sayarak, sonunda baklayı ağzından çıkarıyor: "Tarafınızdan işgal edilen
resmî dairelerin boşaltılması, hükûmet işlerinin aksatılmasına son
verilmesi, hükûmet otoritesine saygı gösterilmesi, yabancılarla siyasî
ilişkilere girişilmemesi, milletvekillerinin seçiminde halkın
hürriyetine asla müdahale edilmemesi hususlarına tarafımızdan söz
verilmesini istemek" şekliyle, bizim varlığımıza ve faaliyetimize son
vermek maksadında olduğunu belirtiyor.
Efendiler, belki unuturum, ayrıntılı açıklamalara girişmeden önce
söylemeliyim ki, tarafımızdan işgal edilmiş resmi daireler yoktur.
Yalnız Sivas ili, okulların tatilde bulunması dolayısıyla, Hey’et-i
Temsiliye’yi lisede misafir etmişti. Söz konusu edilmek istenen resmî
daire bu olacaktı. Yeni kabine, her türlü faaliyetine başlangıç olmak
üzere Hey’et-i Temsiliye’yi buradan kovarak, halkın gözünde onun nüfuz
ve haysiyetini kırmak istiyordu.
Efendiler, kimden kime yazıldığı belirtilmemiş olan bu telgraf üzerine,
Sivas Telgraf Merkezi ile İstanbul Telgraf Merkezi arasında aynen şu
haberleşme yapıldı:
İstanbul Merkez Müdürlüğü‘ne
Sadaret Merkezinden yazılan telgraf, başlık ve imzası bulunmadığı için
Anadolu ve Rumeli Müdafaa-i Hukuk Cemiyeti Hey’eti Temsiliyesi
tarafından kabul edilmedi. Telgraf kopyesi merkezimizce alıkonmuştur.
Gerekenlere bilgi verilmesi rica olunur.
İmza
Kongre Merkezi
"Bize, üzerinde Sadrazam Paşa Hazretleri’nin cevabıdır, başlığıyla
Âmetçi Bey (Bâbıâli Genel Evrak Müdürü) verdi; kopyası telgrafhanededir.
Siz Paşa Hazretleri’ne böyle veriniz."
"Hey’et-i Temsiliye’ye denilmemekte ve kimden geldiği bilinmemektedir.
Bu yüzden, başlık ve imza olmadığı için kabul etmiyorlar."
"O halde, şimdi dağıldı. Kabine’de bu konuda bir şey yazarlarsa durum
elbette aydınlanır efendim."
"Bu cevabı verdikten sonra dağıldılar. Artık bize bir şey gelmez.
Fakat, Sadrazam Paşa belki evinden yazar. Bizim bu merkezin işi kabine
toplantısı bitince son bulur, kapanır azizim."
"Siz, dediğimizi Âmetçi Bey’e söyleyin."
"Âmetçi Bey de gitti. Yalnızım."
"Telefonla söyleyiniz."
"Bizde şehir telefonu yok. Bununla birlikte siz telgrafı öylece
saklayınız da sabahleyin resmen bir şey yazdıralım
efendim."
"Sadrazam Paşa’ya telefon edin."
"Kardeşim, Sadrazam Paşa’ya anlatamayız ki..."
Bâbıâlî, 4.10.1919
Olağanüstü
Sivas Kongre Merkezi Müdürlüğü‘ne
Erenköyü‘nde oturan Sadrazam Paşa Hazretleri telefonla arandığı ve saat
yirmi biri yirmi beş geçtiği halde bulunamadı. Bu haberleşme çaresiz
olarak yarın arz edilecektir, efendim.
Bâbıâli Müdürü
Hüseyin Hüsnü
İstanbul, 4.10.1919
Olağanüstü
Kongre Merkezi’ne
C: Bâbıâlî Müdürlüğü‘nden de bildirildiği gibi, şimdi yirmi biri yirmi
beş geçeye kadar telefondan arandıkları halde, Sadrazam Paşa
Hazretleri’nin konaklarından cevap alınamadı. Biraz sonra yine
arayacağım. Cevap alırsam derhal bildiririm. Alamazsam sabahı beklemek
zarurî olacaktır, efendim.
İstanbul Telgraf Müdürü
Tevfik
Efendiler, ertesi günü, yani 5 Ekim 1919 tarihinde, Hey’eti Temsiliye’ye
çekilen imzasız telgrafın, cevap olarak Sadrazam tarafından yazıldığı
söylendi. Bunu doğrulayan resmî ve imzalı bir yazı olmamakla birlikte
biz böyle küçük bir nokta üzerinde daha fazla durmayı yararlı ve gerekli
görmedik. Sadrazam Paşa’ya cevap yazmayı uygun bulduk. 5 Ekim’de
yazdığımız uzun karşılığın ana noktalarını özetleyelim:
"Tekliflerimizin hepsinin benimsenip kabul edilmiş olduğu anlaşıldı"
dedikten sonra, tarafımızdan söz verilmesi istenen noktalar üzerinde
açıklamalar yaptık ve şunları söyledik: "Olağandışı ve kanunsuz
durumları yaratan Ferit Paşa Kabinesi idi. Ferit Paşa Kabinesi
tarafından girişilmiş olan yasal olmayan iş ve hareketleri doğuran
sebeplerin ortadan kaldırılması için tarafınızdan kesin tedbirler
alındığı takdirde, kendiliğinden yok olur."
"Cemiyetimizin, (Anadolu ve Rumeli Müdafaa-i Hukuk Cemiyeti) bugünkü
kabineye söz verip yardımlarda bulunabilmesi için önce, hükûmetin millî
teşkilâtımızı olumlu karşıladığını açık ve kesin bir dille ifade etmesi
gerekir. Aksi takdirde, karşılıklı güven ve samimiyetin varlığı şüpheli
kalacak ve biribiri ile zıtlaşan davranış ve teşebbüslerin ortaya
çıkması ihtimali bulunacaktır."
Ali Rıza Paşa’nın imzasız telgrafında:" memleketimizdeki meşrutiyet
idaresi gereğince, millî hâkimiyetin geçerli olduğu" noktasına da:
Gerçekten öyle ise de, dağıtılmasından başlayarak Meclis-i Mebusan’ın
dört ay içinde toplanması Anayasa’mızın açık hükümlerinden iken, bugüne
kadar seçmen kütükleri bile düzenlenmemiştir. Bu davranış Ferit Paşa
Kabinesi’nin açıktan açığa meşrutiyete bir darbesi ve Anayasa’ya kesin
bir tecavüzü demektir; ceza kanunun ilgili maddesine göre bir cinayet
sayılarak işleyenler hakkında kanun hükümlerinin tam olarak uygulanması,
millî hâkimiyeti kabul edecek ve kanun hükümlerinin yerine getirilmesini
kendisi için kanunî bir görev sayacak her yasal hükûmetin ilk kutsal
görevidir" karşılığında bulunduk. Ondan sonra şu teklifleri ileri
sürdük:
1-
 Memlekette sakinlik ve güven olduğunu ve millî
dâvânın tamamiyle haklı ve yasal bulunduğunu resmî bir bildiri ile ilân
ederek, milletin tümünün birliğine hükûmetin de katıldığını
gösteriniz.
2-
 Düşmüş olan hükûmetin haince hareketlerine âlet
olmuş bulunan bir takım yüksek dereceli memurlar vardır. Onları ilgili
bulundukları mahkemeye veriniz. Millî Mücadele’ye karşı çıkan bazı
valiler hakkında devlet hizmetinde kulanılmamaları için gereken işlemi
yapınız. Millî Mücadele’ye hizmet ettikleri için görevden alınmış
olanları görevlerine iade ediniz.
3-
 Rütbelerinin geri verilmesi Meclis-i Millî‘nin
onayından geçmemiş bulunan ve tek çalıştırılma nedeni, birtakım siyasî
düşüncelerden ibaret bulunan emeklileri, derhal eski durumlarına
döndürünüz. Önemli askerî mevkileri yetenekli ellere teslim
ediniz.
4-
 Eski bakanlardan Ali Kemal ve Âdil Beyler ile
Süleyman Şefik Paşa’nın Meclis-i Millî‘nin açılışında Yüce Divan’a
verilmek üzere, hiçbir yere kaçmalarına meydan verilmemesini, Posta ve
Telgraf Genel Müdürü Refik Halit Bey’in derhal tutuklanarak ilgili
bulunduğu mahkemeye teslimini, kanunun dokunulmazlığı ve millî hakların
kutsallığı adına isteriz.
5-
 Millî Mücadeleye katılmış veya Millî Mücadele’yi
desteklemiş olanlar aleyhine başlanmış olan kovuşturma ve baskılara son
veriniz.
6-
 Basını yabancı sansüründen
kurtarınız.
İşte Efendiler, özet olarak saydığım bu noktalarla ilgili görüş ve
tekliflerden sonra, telgrafımızı şöyle bitirdik: "Arz edilen noktalara
ve ileri sürülen tekliflere millet için yeterli, açık ve uygun bir cevap
verileceği zamana kadar, millî gayelerin gerçekleşmesi için milletçe
alınmış olan fiilî tedbirlere, eskisi gibi devam zorunda kalınacağını,
bütün illerden, bağımsız sancaklardan ve onlara bağlı yerlerden
aldığımız kararlar üzerine tam bir kesinlikle arz ederiz.
İmza: Anadolu ve Rumeli Müdafaa-i Hukuk
Cemiyeti Hey’et-i Temsiliyesi adına, Mustafa Kemal
Efendiler, İstanbul ile haberleşme biter bitmez, derhal şu genelge ile
durumu memlekete bildirdim:
"Genelge
İstanbul Belediyesi’ne, Basına
Sadrazam Paşa Hazretleri, Erzurum ve Sivas Kongreleri’ndeki temel
kararları ve millî teşkilâtın gayelerini doğal bulmakla birlite,
düşüncelerinde açıklanması gereken bazı noktalar görüldüğünden,
hükûmetle milletin gerçek anlamda uzlaşmalarını sağlamak amacıyla ve
bütün merkezlerin görüşlerinin özüne dayanılarak verilen cevap ve ileri
sürülen teklifler aynen aşağıdaki genelge ile duyurulur. Gelecek cevap
ve ona göre alınacak kararlar derhal duyurulacaktır.
Anadolu ve Rumeli Müdafaa-i Hukuk Cemiyeti
Hey’et-i Temsiliye’si adına
Mustafa Kemal
Yunus Nadi Bey’e Arabuluculuk Yaptırılıyor
Efendiler, Ali Rıza Paşa Kabinesi’nin iktidar mevkiine geçtiğinin
beşinci gününe geldik. Hâlâ anlaşamıyoruz. Memleketin İstanbul ile olan
resmî haberleşme ve ilişkileri hâlâ kesilmiş olarak sürüp gidiyor.
Sadrazam Paşa Hazretleri, tekliflerimize cevap vermiyor ve hiçbir vakit
vermemiş olduğunu göreceksiniz. Kabineden hiç kimse bizimle görüşmek
istemiyor.
Bugün, yani 6 Ekim 1919 günü, Yunus Nadi Bey arkadaşımız, Harbiye Nâzırı
olan Cemâl Paşa’yı, daveti üzerine makamında ziyarete gitmiş. Cemâl
Paşa, Yunus Nadi Bey’e durumdan özellikle hükûmetle Hey’et-i Temsiliye
arasında daha bir anlaşma olmadığından söz etmiş ve anlaşıldığına göre,
bizi haksız göstermiş; kendilerinin her şeyi kabul ve uygulamaya hazır
bulundularını anlatmış. Her halde anlaşmazlık çıkaran ve bunda direnen
tarafın Hey’et-i Temsiliye olduğunu söylemiş. Öyle anlaşılıyor ki, Yunus
Nadi Bey’in bizimle olan kişisel dostluğuna dayanarak, tarafları
uzlaştırmak için arabuluculuk yapmasını teklif etmiş olacak.
Yunus Nadi Bey, bu aracılık teklifini sevinerek kabul etmiş. Yalnız,
Yunus Nadi Bey’in, Cemâl Paşa’nın verdiği bilgileri sağlam ve gerçek
olarak kabullendiği ve durumu ona göre değerlendirdiği, şimdi sözünü
edeceğim telgrafının ifadesinden anlaşılmaktaydı.
Yunus Nadi Bey’le telgraf başında yapılmış olan bu görüşmemiz, yeni
kabine ile bizi, görünüşte de olsa, uzlaşmaya yöneltme bakımından
önemlidir. Bu sebeple, izin verirseniz biraz açıklayacağım.
Harbiye Nâzırı Paşa’nın beni telgraf başına davet ettiğini haber
verdiler. Zaten dairemizde bulunan makine başına gittim.
İstanbul- "Harbiye telgrafhanesi, Yunus Nadi Bey zâtıdevletinizle
görüşmek istiyor efendim", denildikten sonra; "Harbiye telgrafhanesinde
makine başında hazırım" dendi. "Hazır olan kimdir?" dedim.
Telgrafçı- "Yunus Nadi Bey ve yanında Nâzır Paşa’nın yâveri Cevat Rıfat
Bey vardır efendim. Nâzır Paşa’yı istediler mi, yoksa..." açıklamasında
bulundu.
"Kendileriyle şimdi görüşürüz. Yalnız, beni telgrafa davet ettikleri
zaman Nâzır Paşa istiyor" demişlerdi." Davet eden Nâzır Paşa mıdır,
yoksa zâtıâlîleri mi?"
Yunus Nadi Bey - "Nâzır Paşa’nın izniyle ve yaveri aracılığıyla, Harbiye
merkezinden zâtıdevletlerini aradık. Bu yüzden yanlış anlaşıldı
efendim," dedi.
Ben "Teşekkür ederim. Buyurun", dedim.
Bunun üzerine Yunus Nadi Bey’in sözleri alınmaya başlandı. Yunus Nadi
Bey, düşüncelerine şöyle bir giriş yaptı: "Millî iradenin, millet
hâkimiyetini etkili kılmasının olumlu bir sonucu olarak meydana gelen
değişiklik üzerine, burada kurulan hükûmetle, millî teşkilât arasında
uyumlu bir birliğin sağlanmasının gecikmeyeceğine hükmetmiştim. Yaptığım
soruşturmadan sonra, daha bir iki noktada anlaşmazlık bulunduğunu
anladım. Bu uyumun kurulmasındaki gecikme içte ve dışta iyi olmayacağı
için, bazı konuları bildirmeyi bir görev saydım."
Ondan sonra, şimdi özetleyeceğim noktalarla ilgili bilgi ve
düşüncelerini, ilk konu olarak belirttiler:
1-
 Ferit Paşa Kabinesi’nde bulunmuş olan bazı
şahısların, bu kabinede yer aldıkları için kötü gözle görülmelerinin
doğru olmadığını, Abuk Paşa (Ahmet Abuk Paşa)‘nın Ferit Paşa
Kabinesi’nin düşmesinde rol oynadığını;
2-
 Rıza Paşa Hükûmeti’nin bir geçiş devresi hükûmeti
olduğunu, süresinin Meclis-i Meb’usan seçiminin sonuna kadar devam
edebileceğini;
3-
 Bugünkü hükûmetin, millî gaye ve isteklerinin
hepsini yerinde bulma ve olumlu bir sonuca ulaşmasına da çalışma
konusunda en ufak şüpheye yer vermemekte olduğunu belirttiler
ve;
4- Özellikle, Cemâl ve Abuk Paşa gibi kimselerin,
hükûmette millî dâvâ‘nın birer temsilcisi ve kefili gibi kabul
edilmelerinde kararsızlığa yer yoktur, hükmünü verdiler.
İkinci konu olarak da Yunus Nadi Bey, şahıslarla ilgili noktaya
dokundular. Bunda bizimle tamamen aynı duyguda olmakla birlikte, "biraz
ılımlı olma tavsiyesine cesaret edeceğim" dedi ve görüşünü, millî
barışının uyandırdığı iyi etkilerin, bazılarında intikamcılıkla
yorumlanarak lekelenmekten korunmanın önemli olduğu şeklinde belirtti.
Yunus Nadi Bey, "bugünkü hükûmet üyeleri ile yaptığım temaslardan,
hükûmetin, millî teşkilâtın isteklerinin yerine getirilmesinde kararlı
olduğu anlaşılıyor" dedikten sonra şu bilgiyi verdi:
"Harbiye Nâzırı Cemâl Paşa, bu gün yayınlanacak bildiride bu noktanın
aslında yeterince açıklanmış olduğunu; ancak, bildiri, hükûmetin
ağzından, resmî bir dille yazılmış olduğuna göre, her yön dikkate
alınarak araya sıkıştırılmış göstermelik birkaç kelimeye önem
verilmemesi gerektiğini söyledi."
Yunus Nadi Bey, yeni Sadrazam ile hükûmetinin - her türlü yanlış
anlaşılmayı gidermek için - millî teşkilâtın ileri gelenlerinin
göstereceği bir hey’etle doğrudan doğruya temas kurma konusundaki samimî
isteğini bildirdikten sonra, bütün düşüncelerini şu cümle ile özetledi:
"Bugün bendenizin en gerekli saydığım husus, bunalımın sona ermesi ve
karmakarışık bir durumda sürüp gitmemesinden ibarettir"
Efendiler Yunus Nadi Bey, verdiğim bilgiler ve yaptığım açıklamalardan
gerçek durumu anladı. Bizimle haberleşmenin devamına gerek görmedi.
Aksine, yeni hükûmeti ve özellikle Cemâl Paşa’yı uyarmaya çalışmış...
Gerçekten, açıklayacağım üzere, görünüşte de olsa, bir anlaşma durumu ve
manzarası ortaya çıktı.
Efendiler, 6 Ekim 1919 günü de geçti. Biz eldeki tedbirlerin önemle ve
dikkatle yürütülmesi gereğini bir genelge ile emrettik.
Efendiler, Yunus Nadi Bey’le haberleşmemizin ertesi günü, nihayet
Sadrazamdan cevap değil, fakat Cemâl Paşa’dan şu telgrafı aldık:
Harbiye
Saat 12.07.
Mustafa Kemal Paşa Hazretleri’ne
Şimdiye kadar yapılan haberleşmelerin özeti:
1- Kabine, sizinle aynı düşüncededir, millî iradenin
hâkimiyetini kabul eder. Ancak, bir öç alma kabinesi olmaktan çekinir.
Suçluların cezalandırılmasını kanunî yollarla yerine getirmeyi de uygun
buluyor.
2- Zarara uğramış valilerin uğradıkları haksızlıklara
son verip durumlarını düzeltmeyi, yeterli olanlarını seçip özellikle
atamayı, ordunun şeref ve disiplinini de geri vermeyi tamamen
üstlenir.
3- Devlet, dışarıya karşı şeref ve haysiyetini
yeniden kazanabilmek için millî iradeye ve Hey’et-i Temsiliye’ye
dayanacaktır.
4- Hey’et-i Temsiliye’nin bir temsilcisi olarak,
bütün içtenliğimle ve saygılı bir duygu ile arz ediyorum ki, kabine,
Hey’et-i Temsiliye’nin hem dışa hem de içe karşı, hâkim oluyor anlamını
vermeksizin kendisine yardımcı durumda kalmasını ister ve bu büyük gücün
yararını takdir eder. Herşeyden önce, telgrafların karşılıklı olarak ve
serbestçe çekilmesini, yerinde bırakılacak veya yeniden tayin edilecek
vali ve komutanların hareket edebilmesini, özellikle, kabul edilen yeni
Milletvekilleri Seçimi Kanunu’nun her yere dağıtılarak duyurulabilmesini
pek yararlı görür.
5- Millî iradeye aykırı davranışlardan kaçınılacağına
söz verirsem, geriye yalnız, ayrıntılarının şekil ve zamanı kalır ki,
bunun da pek kolay olabileceğine inancım vardır. Vatanın kurtarılmasını
hedef alan gayenin gerçekleşmesine, hemen elbirliği ile çalışabilmek
için, ayrıntılar üzerinde ısrar edilmemesini, zâtıdevletlerinin
yardımlarını bekler (amhsny), pek rica eder, saygı değer arkadaşların
hepsine de saygılarımı sunarım.
Harbiye Nâzırı Cemâl
Bu telgrafa hemen olumlu ve samimî olan şu cevabımızı verdik:
Şifre
Sivas
Harbiye Nâzırı Cemâl Paşa Hazretleri’ne
İlgi: Zâtıdevletlerinin telgrafta belirttikleri
hususlara madde madde, sırayla aşağıdaki cevap verilir:
1- Kabinenin bizimle tam bir birlik ve beraberlik
içinde, millî iradenin hakimiyeti ilkesini kabul buyurmasına, millet
adına teşekkürlerimizi sunarız. Kabinenin, Hey’et-i Temsiliye’nin ve
bütün millî teşkilâtımızın öç alıcılıkla lekelenmesi, bizce de son
derecede sakınılacak ve çekinilecek bir konudur. Bu noktada ve
suçluların kanunî yollarla cezalandırılmaları gereğinde de, Kabine ile
bir görüş birliği içindeyiz.
2- İkinci maddede yazılanlar için de özellikle
teşekkür ederiz. Bundan önce belirtilmiş olan konularda, bu noktanın
üzerinde durulmasının sebebi şuydu:
Millî Dâvâya ve Millî Mücadele’ye karşı tutumlarından dolayı, millet
tarafından reddedilen bazı vali ve komutanlar, şekle uyma düşüncesi ile,
geçici bir süre için de olsa, görevlerine geri döndürüldükleri takdirde,
gittikleri yerlerde kabullerine imkân görülmediğinden, hükûmet
otoritesine karşı saygısızlık doğabilir endişesi idi.
3- Üçüncü madde, özellikle şükranla karşılanmaya
değer, inşallah birlik ve beraberlik içinde, vatan ve milletimizin
kurtuluş ve mutluluğunu sağlamamız kısmet olur.
4- Tam bir içtenlikle ve büyük bir güvence ile
bildiririz ki, Kabinenin gösterdiği ciddiyet ve samimiyete karşılık,
Hey’et-i Temsiliye ne içeriye ne de dışarıya karşı hiçbir vakit bir
hâkim olma durumu almayacak, aksine tam bir görüş birliği ile kabul
buyurulan esaslar çerçevesinde, hükûmetin güç ve otoritesini artırıp
sağlamlaştırmayı vatan ve milletin selâmeti için görev sayacaktır. Bu
konuda asla şüphe ve tereddüt buyurulmamasını arz ve rica ederiz.
Özellikle zâtıdevletlerinin, tüzüğümüzün sekizinci maddesi gereğince,
doğrudan doğruya Hey’et-i Temsiliye’miz üyesi sıfatıyla Kabinede temsili
olarak bulunmaları her iki tarafın da işlerinde ve kararlarında
anlaşmaya varmaları bakımından bir güvence sağlayacağı için
sevindiricidir.
Artık Kabine ile Millî Teşkilâtımız arasında, her noktada görüş birliği
ve uzlaşmaya varıldığı anlaşıldığına göre, elbette, haberleşme
konusundaki kayıtlar da kaldırılacaktır. Ancak, Hey’et-i Temsiliye,
bütün Anadolu ve Rumeli’deki teşkilât merkezleri ile bağlantısını devam
ettirmek zorunda olduğundan, özel telgraflar şeklinde yapılmakta olan
telgraf haberleşmelerimizin eskiden olduğu gibi devamına izin
verilmesini özellikle isteriz. Burada şunu da arz edelim ki, hükûmet,
emirlerini tebliğe başladığı dakikada, hiçbir tarafta herhangi bir
engelle karşılaşmamak ve en küçük bir otorite sarsılmasına uğramamak
gerektiğinden, bu hususun sağlanması ve Hey’et-i Temsiliye tarafından
gerekenlere gerekli tebligatın yapılabilmesi için, kırk sekiz saat kadar
zaman bırakılmasını rica ederiz. Hey’et-i Temsiliye tarafından yapılacak
tebligata esas olmak ve millete güven vermek üzere yayınlanmasını rica
ettiğimiz kabine bildirisinin gizli olarak yayınlanmadan önce, bir
örneğinin hey’etimize verilmesini özellikle isteriz. Çünkü bu bildiride,
bir kelimenin bile milletçe yanlış anlamaların devamına yol
açabileceğini ve Hey’et-i Temsiliye’yi de millete karşı pek güç bir
durumda bırakabileceğini bütün samimiyetimizle bildiririz.
Hey’et-i Temsiliye tarafından Zâtışâhâne’ye takdim edilecek bir
teşekkür yazısı ile millete yapılacak tebliğ örneğini gerekli yerlere
göndermeden önce, zâtı devletlerine şimdi arz edeceğiz ve bunların
metinine dair kabinece ileri sürülecek düşünceler saygıyla dikkate
alınacaktır.
Yeni Milletvekilleri Seçimi Kanunu üzerindeki görüşümüzü daha sonra arz
etmek üzere, söz konusu kanunun görüşle hazırlanmış olduğunu lûtfen
bildirmenizi rica ederiz.
5- Temel noktalarda tam bir uzlaşma doğduktan sonra,
zâtıdevletleriyle saygıdeğer arkadaşlarınızın samimiyetlerinden şüphe
edilmeyeceğinden, konunun ayrıntıları üzerinde kendiliğinden görüş
birliğine varılabileceği doğaldır. Bendenizin ve bütün çalışma
arkadaşlarımın, en büyük saygı ve samimiyetlerimizle, zâtıdevletinizin
ve içinde bulunduğunuz kabinenin başarıya ulaşmasına ve bu sayede
vatanın kurtarılmasını hedef alan gayenin bir an önce gerçekleşmesine
bütün varlığımızla çalışacağımıza emniyet buyurmanızı arz ve burada
hazır olan bütün arkadaşlarımın, selâm ve saygılarını
sunarım.
Mustafa Kemal
Cemâl Paşa, bu telgrafımıza o gece cevap verdi. Bunda "bildirinin hemen
yayınlanmasının zarurî olduğu, ancak, gerekli noktalara dikkat
edildiğini" bildiriyordu. Biz de aynı gece, nezaket gereği olmak üzere
cevap verdik.
Fakat Efendiler, hükûmetin, bildirisini yayınlamadan önce bize göstermek
istemediği anlaşılınca, biz de millete olan bildirimizi hükûmete
danışmadan yayınladık; Padişah’a olan telgrafı da aynı şekilde çektik.
Efendiler, 7 Ekim 1919 tarihini taşıyan bildirimiz; milleti, tutulan
yolun isabetli ve başarılı olduğu, bu yolda millî birliği koruyarak
bugüne kadar olduğu gibi devam edilmesi konusunda, dolayısıyla
aydınlatmaya, uyarmaya ve milletin manevî gücünü kuvvetlendirmeye
yardımcı olmak maksatlarını dile getirmekte idi.
Efendiler, içinde bulunduğumuz günlere ait olaylara ve konulara
dokunmuşken, burada küçük bir noktayı daha açıklamama izninizi rica
edeceğim.
Kâzım Karabekir Paşa’dan gelen 8 Ekim 1919 tarihli bir telgrafta, şöyle
bir görüş ileri sürülüyordu:
"Hey’et-i Temsiliye’den yüksek şahsiyetleri ile, Rauf Beyefendi’nin ve
bu gibi önemli şahsiyetlerin, milletvekili olduktan sonra da hiç bir
şekilde hükûmete karışmayarak Meclis’teki grubun başında daima söz
sahibi olarak bulunulmasını, kabinenin şekli ve kuruluş tarzı,
üyelerinin değer ve kişiliği ne olursa olsun Meclis-i Millî içinde hep
denetleyici bir konumda kalınmasını başarının önemli şartı ve
uygulanması zarurî bir karar sayarım."
"Bir dâvânın ve bir grubun en yüksek ve güçlü tanınmış şahsiyetleri,
kendi yetki çerçevelerini aşıp da hükûmet işine karışınca, Meclis-i
Millî daima zayıf kalmış ve akımlar karşısında ya sürüklenmiş yahut da
parçalanmıştır."
"Vatan ve milletin bir bütün olarak kurtuluşunun şiddetle söz konusu
olduğu bu devrede, arz ettiğim bu hususlar üzerinde kesin bir karara
varmanızı derin saygılarımla istirham ederim."
Efendiler, gerçekten de Erzurum’da bulunduğum zamanlarda, Kâzım
Karabekir Paşa karşılıklı olarak yaptığımız konuşmalarda da buna benzer
görüşler ileri sürmüştür. Benim ileri sürdüğüm görüşler de aşağı yukarı
şöyleydi: "Herşeyden önce, memlekette, milletin varlık ve iradesini
ortaya koymak ve bunu sarsılmaz bir şekilde Millî Meclis’te temsil etmek
gerekir. Bu da, memlekette millî bir ülkü etrafında kuvvetli bir
teşkilât kurmak ve Meclis’te bu teşkil’ata dayalı bir gurup
bulundurmakla mümkündür. En güçlü şahsiyetlerin gayesi bu olmalıdır.
Oysa, şimdiye kadar görüldüğü üzere, asıl olan bu noktaya önem
verilmeksizin, kendilerinde azçok liyakat görenler, hemen hükûmete
geçmek heves ve hırsına kapılıyorlar. Bu gibi insanlar, Meclis’te
kendilerine dayanak olarak millî teşkilâta bağlı güçlü bir grup
oluşturamayınca, geride yalnız Saltanat ve Hilâfet makamı kalıyor. Bu
yüzden millî meclisler, millî şeref ve gücü temsil edemiyor. Millî
istekler ortaya konamıyor ve gerekleri yerine getirilemiyor. Bu bakımdan
bizim için başta gelen en önemli ilke, önce memlekette millî teşkilâtı
kurmak, sonra da bu teşkilâttan kuvvet alan bir grubun başında,
Meclis’te çalışmak olmalıdır. Hükûmet kurmaya veya kurulacak herhangi
bir hükûmete girmeye kalkışmakta yarar yoktur. Çünkü, bu nitelikte bir
hükûmet, vatana ve millete hiçbir esaslı hizmet veremeden hemen düşmeye
yahut da Padişaha dayanarak Meclis’e karşı ve dolayısıyla da millete
karşı düşen bir durum almaya mecbur olacaktır. Böyle olunca da,
birincisinde istikrarsızlık gibi büyük bir sakınca sürüp gidecek;
ikincisinde de millî hakimiyetin yavaş yavaş yok derecesine
getirilmesine hizmet edilmiş olacaktır." Nitekim sizlerce
bilindiği ve fiilî olarak da görüldüğü üzere biz memlekette önce millî
teşkilât kurduk. Sonra Meclis’i topladık. Önce Meclis Hükûmeti kurduk.
Ondan sonra da Cumhuriyet Hükûmeti’ni teşkil ettik.
Bundan başka fırsat düştükçe kabineye girilmeyeceği, yüksek makam ve
memuriyetler kabul edilmeyeceği ve aslında büyük ve millî gayeden başka
hiçbir maksadın peşinde olmadığımız ve faaliyetimizin en büyük kısmının
şimdiye kadar olduğu gibi, bundan sonra da Kuva-yı Millîye’nin bir denge
unsuru olarak kalmasına çalışmaktan ibaret bulunduğu noktalarında
millete karşı demeç ve bildirilerimiz vardı. Kâzım Karabekir Paşa,
telgrafında Erzurum’daki görüşlerimi ve bu görüşe bağlı olarak
yayınlanan bildirilerimizi hatırlatarak takdirlerini ifade ettikten
sonra; "ancak, bu güzel azim ve kararın, şimdiye kadar bizde yapılmış
denemeleri ve bunların verdiği sonuçları gözönünde bulundurularak daha
geniş çaplı olmasını düşündüğümü de özellikle arz ederim" diyorlardı.
Efendiler, Kâzım Karabekir Paşa’nın bu görüş ve teklifi, telgraflarının
sonunda söyledikleri gibi, vatan ve milletin kurtuluşunun söz konusu
olduğu bir devirde ve benim de açıkladığım üzere, daha memlekette hiçbir
teşkilâta ve millî güce güvenir ülkü sahibi bir grup varlığını ispat
edememişken, her ne şekilde olursa olsun hükûmet kurmaya veya kurulacak
hükûmete girmeye heves etmek, elbette doğru olmazdı. Böyle bir davranışı
memleket ve millet yararına hizmet gayesinden çok, şahsî hırs ve
menfaate yahut da hiç olmazsa bilgisizliğe vermekte, kanaatimce asla
isabetsizlik yoktur.
Ancak, Efendiler, Karabekir Paşa’nın dediği gibi kabinenin ne şekilde ve
nasıl kurulacağı, üyelerinin değer ve kişiliği ne olursa olsun,
Meclis’te şekil bulmuş siyasî bir grubun ön plânda gelen şahsiyetlerinin
Meclis içinde sürekli olarak söz sahibi ve denetleyici bir konumda
kalması, en önemli başarı şartı ve uygulanması zarurî bir karar
sayılamaz.
Gerçekten de, millî hakimiyet ilkesine bağlı olarak idare edilen medenî
devletlerde, kabul edilmiş olan ve fiilen yürürlükte olan kural,
milletin genel eğilimlerini en yüksek düzeyde temsil eden ve bu
eğilimlerin bağlı bulunduğu yararları en yüksek kudret ve yetki ile
gerçekleştirilebilecek siyasî grubun, devlet işlerini üzerine alması ve
bunun sorumluluğunu en yüksek liderinin omuzlarına yüklemesi ilkesinden
ibarettir.
Zaten bu şartları taşımayan bir hükûmet, görev yapamaz. Hükûmetin,
kuvvetli grup üyeleri arasından ve fakat birinci derecede
olmayanlarından zayıf bir hükûmet kurmak, onu partinin birinci
derecedeki liderlerinin direktif ve tavsiyeleriyle yürütmeye kalkışmak
düşüncesi, elbette doğru değildir. Bunun feci sonuçları özellikle
Osmanlı Devleti’nin son günlerinde görülmüştür.
İttihat ve Terakki liderlerinin elinde oyuncak olan sadrazamlardan ve
onların hükûmetlerinden millete gelen zararlar sayılamayacak kadar çok
değil midir?
Mecliste, hâkim olan partinin, hükûmetin kurulmasını, muhalif ve
azınlıkta bulunan bir partiye bırakması ise asla söz konusu olamaz.
Kural ve yöntemlere göre, milletin çoğunluğunu temsil eden, programı
belli olan parti, hükûmeti kurma sorumluluğunu üzerine alır, memlekette
kendi gaye ve ilkelerini uygular.
Zaten herkesçe bilinen ve o yolda hareket edilmekte olan bir gerçeği,
burada açıklamaktan maksadım, vatanseverlik, ahlâk üstünlüğü, olgunluk
ve buna benzer birtakım seçkin vasıflar gereği imiş gibi gösterilmek
istenen safsatalara karşı, milletin ve gelecek kuşakların dikkatli ve
uyanık bulunmalarını sağlamaktır. Bu düşüncelerine vesile teşkil etmiş
olan Kâzım Karabekir Paşa’nın da bu noktada, genellikle benimle aynı
düşünce ve görüşte bulunduğuna asla şüphem yoktur. Çünkü, Kâzım
Karabekir Paşa’nın maksadı, elbette, yalnız benim veya Hey’et-i
Temsiliye’de bulunan bazı arkadaşların hükûmet kurmamasını veyahut
hükûmete girmemesini hedef almak değildi. Kâzım Karabekir Paşa, bu
konuyla ilgili telgrafında, Rauf Bey’in ve benim adımı söylerken "bu
gibi ön plândaki şahsiyetler" demiş olduğuna ve kendisini aynı safta
gördüğü doğal bulunduğuna göre, elbette kendilerinin de prensiplerinin
dışında kalamayacağı belli idi. Oysa, Kâzım Karabekir Paşa, hâtıramda
yanılmıyorsam, milletvekili olarak, Meclis’te çalıştığı sırada, bir
durumun gereği olarak yeni bir kabine kurulması söz konusu oldu. Ben, bu
hususta görüşmek üzere Fethi Bey, Fevzi Paşa, Fuat Paşa, Kâzım Paşa, Ali
Bey, Celâl Bey, İhsan Bey ve Hükümetteki arkadaşlarla daha başka on
onbeş arkadaşı ve bu arada Kâzım Karabekir Paşa’yı Çankaya’ya davet
etmiştim. Kâzım Karabekir Paşa, bana gelmeden önce, Meclis’te, o tarihte
Parti Genel Sekreteri olan Recep Bey’in yanına giderek, kendisini davet
ettiğimi ve büyük bir ihtimalle hükûmet başkanlığını teklif edeceğimi
söyledikten sonra, şimdiden, kendisinin durum hakkında aydınlanmasına
yardım edecek bilgileri varsa bildirilmesini söylemiştir.
Kâzım Paşa’nın Çankaya’da, toplantı ve görüşme sırasındaki tutumu da,
orada hazır bulunanlar tarafından anlamlı görülmüştü. Kâzım Karabekir
Paşa, görüşme sırasında, "bu şekilde de millete hizmetten çekinmediğini"
pek haklı ve yerinde olarak ifade etmişti. Görüşmeler bir noktaya
saplandı. Hükûmet başkanı Fethi Bey mi, Karabekir Paşa mı olsun? Bu
nokta üzerinde tartışılırken Kâzım Karabekir Paşa, bana 8 Ekim 1919
tarihinde tavsiye ettiği gibi, "kabinenin şekli ve kuruluş tarzı,
üyelerinin değer ve kişilikleri ne olursa olsun, Millî Meclis içinde
daima söz sahibi ve denetleyici olarak kalmayı, uygulanması zarurî bir
karar saydığını" söylemedi. Aksine, durumu, hükûmet kurmaya yetkili
kılınmasını bekler nitelikte görülüyordu. Oysa, daha vatan ve milletin
tam olarak kurtuluşunun söz konusu olduğu devrin korkunç ve karanlık bir
safhasını daha yaşıyorduk.
Görüşmeyi sonuca bağlamadım. Ara verdiğim bir sırada, Fevzi Paşa
Hazretleri’ni bahçeye götürdüm. Kendisinin, Fethi Bey ve Kâzım Karabekir
Paşalardan birini hükûmet başkanlığına seçmekte hakem olmasını rica
ettim. Fakat ikisini de aynı zamanda çağırıp, "konunun şahsî ve basit
bir konu olmadığını, sorumluluğun vatanla ilgili ve büyük olduğunu
belirttikten sonra, açıktan açığa kendilerine, bu görevi hangisinin daha
iyi yapabileceklerini, vicdanlarına başvurarak bizzat söylemeleri
isteğinde bulunacaktı".
Yeniden toplandık. "Hükûmeti ya Fethi Bey yahut da Karabekir Paşa
kuracaktır. Görüşmelerin sonucundan bunu anlıyorum. Konunun çözüme
bağlanmasında, Fevzi Paşa Hazretleri’ni hakem yapalım" dedim. Kabul
edildi. Mareşal, Fethi Bey’i ve Karabekir Paşa’yı aldı. Bahçeye
çıktılar. Belirttiğim şekilde hareket edilmiş. Fethi Bey, "ben daha iyi
yaparım" demiş. Mareşal da bu kanıda bulunmuş ve Fethi Bey seçilmiştir.
Böylece, Karabekir Paşa’nın hükûmeti kurmakla görevlendirilmesine
yardımcı olması fırsatı ortadan kalkmış bulundu.
Efendiler, Ali Rıza Paşa Kabinesi’yle başladığımız temas noktasına
gelelim:
Arz etmiştim ki hükûmet, bize bildirisini yayınlanmadan önce vermediği
için, biz de millete yapacağımız bildiriyi, hükûmetin görüşünü almaya
gerek duymadan yayınlamıştık.
Bunun üzerine hükûmet, Cemâl Paşa vasıtasıyla, daha dört maddenin
çeşitli yollarla yayınlanmasını gerekli bulmakta olduğunu, 9 Ekim’de
bildirdi. Bu maddeler şunlardı:
1- İttihatçılarla bir ilişkinin
bulunmadığı,
2- Osmanlı Devleti’nin Birinci Dünya Savaşı‘na
karışmasının doğru olmadığı, buna sebep olanlar aleyhinde adları da
açıklanarak bazı yayınlar yapılması ve haklarında kanunî kovuşturma
açılarak cezalandırılmaları,
3- Bütün savaş suçlularının kanunî cezadan
kurtulamayacakları,
4- Seçimlerin serbestçe yapılacağı.
Cemâl Paşa, bu maddeleri saydıktan sonra, bunların açık bir şekilde
belirtilerek yayınlanmasının, içeride ve dışarıda birtakım yanlış
anlamaların önüne geçeceğini ileri sürerek ve memleketin yüksek
çıkarlarının bir gereği olarak, özellikle olumlu karşılanmasını rica
ediyordu.
Efendiler, Ali Rıza Paşa Kabinesi’nin ne kadar cılız düştüğünü ve
gerçeği kavramaktaki görüş kıtlığını anlamak için bu maddeler sanki
birer ölçüdür. Devletin, içine düştüğü felâket uçurumun derinlik ve
dehşetini görmekten âciz olan zavallılar, elbette ciddî ve gerçek çareyi
görmemek için gözlerini yumarlar. Çünkü, o ciddî ve gerçek çare
kendilerini daha çok dehşete düşürür.
Akıl ve kavrayışlarındaki kısırlık, tabiat ve ahlâklarındaki zayıflık ve
soysuzlaşma gereği böyledirler.
Çoktandır, köle olduğuna şüphe kalmamış olması gereken Padişah ve
Halife’nin köleliği ile elde edebilecek iktidar makamının,
iktidarsızlığa örnek olması tabii değil miydi?
Ferit Paşa’nın yerine gelen Ali Rıza Paşa ile bir kısmı bundan önceki
kabinede görev almış bulunan yeni çalışma arkadaşları, Ferit Paşa’nın
bırakmış olduğu noktadan başlayarak, onun sonuçlandıramadığı düşman
emellerini takip ve sonuçlandırmaya çalışmaktan başka zaten ne
yapabilecekti?
Bu, bizce, açık olarak biliniyordu. Fakat, tahmin ve takdir buyurulacak
birçok düşünce ve sebeplerle, hazımlı ve sabırlı davranmaktan başka
çıkar yol yoktu.
Efendiler, yeni kabine içinde yer alan ve Hey’et-i Temsiliye’mizin
elçisi durumunda olan Cemâl Paşa ile yapılan ve yapılmakta olan
haberleşmelerimiz, yüce topluluğunuza Dahiliye Nezareti makamını tutan
Damat Mehmet Şerif Paşa’dan söz etmemi geciktirdi.
Biz, yeni kabine ile uzlaşma yolu ararken, Şerif Paşa, çoktan milleti
zehirlemeye başlamış bulunuyordu. Nezarete geçtiğini bildiren 2 Ekim
tarihli genelgesinin metni hatırlanırsa orada şu cümlelere rastlanır:
"Vatandaşların tam bir uyum ve birlik içinde bulunmaları, devletin
gerçek çıkarlarının bir gereği olduğu halde, bir süredir memlekette
bozgunculuk ve bölücülük belirtilerinin görülmesi, güçlüklerin bir kat
daha artmasına yol açacağından, pek çok üzüntü vericidir.
"... Başarı... Hükûmet’in gösterdiği yolda gitmekle ve memleket çıkarlarını
ilgilendiren konularda zararlı davranışlardan kaçınmakla elde
edileceğinden, hemen merkezlere ve merkeze bağlı olan yerlere bu yolda
tavsiyelerde bulununuz.
Efendiler, Damat Ferit Paşa’dan daha akıllı olduğu söylenen Damat Şerit
Paşa, pek acemice işe başlamış oluyor. O tarihlerde İstanbul’da, bizi
"âsî, anarşist", "simple soldat - basit asker-" sayan bazı romancılar
gibi, Damat Paşa da bizi; ancak ahmakları aldatabilecek kendi kısa
aklınca, gafil ve anlayışsız sanıyordu galiba!..
Oysa, biz Nâzır Paşa’nın alçakça niyetini hemen anlamış ve daha uyanık
bir durum almış bulunuyorduk. Şerif Paşa, bizim tutum ve gidişimizi,
Ferit Paşa Kabinesi’ni düşürmek için milletçe yapılan teşebbüsleri,
memlekette bozgunculuk ve bölücülük belirtileri olarak gösteriyor ve pek
çok esef ediyor.
Bir de, Efendiler, Hükûmet’in Dahiliye Nâzırı Mehmet Şerif imzasıyla
yayınlanan duyurusunun birkaç noktasına hep birlikte göz gezdirelim.
"Bugünkü kabine tam bir uyum içindedir." Çok doğrudur. Bu durum bütün
çıplaklığı ile kendini gösterecektir.
"Temel konularda görüş birliği içindir. Hiçbir partiye bağlı değildir.
Çeşitli siyasî grupların hiçbirine de eğilimi yoktur. Hepsinden manevî
destek bekliyor."
Bu cümlelerden çıkan anlam açıktır. Hükûmet, millî teşkilât ve onu idare
eden Hey’et-i Temsiliye ile beraber değildir. Hattâ, ona karşı bir
eğilimi bile yoktur. İtilâf ve Hürriyet Partisi’nden, Muhipler
Cemiyeti’nden1, Kızıl Hançerliler’den, Nigehbancılar’dan ve mevcut öteki
derneklerden ne kadar destek bekliyorsa, bizden de ancak o kadar... Cemâl
Paşa vasıtasıyla bizi oyalama ve aldatma gayesiyle çekilen telgraflarda
yazılanlar hep yalandır.
Sonra Efendiler, şu cümleyi okuyalım: "Memleket kaderinin milletin
vekilleri aracılığı ile belirlenmesi başlıca emelimizdir."
Bundan çıkan anlam da şudur: Sivas’ta birkaç kişi toplanmış, millet
adına söz söylüyor. Milletin kaderi ile ilgileniyor. Hey’et-i Temsiliye
diye bir de ünvan takınarak, üstlerine vazife olmadığı halde, millet ve
memleketin işlerine karışıyorlar. Bunların sözüne dinlemeyiniz. Çünkü
bunlar milletin vekilleri değildir!
Hükûmet, bu bildiride barış konusundaki görüşünü de şöyle açıklıyor:
"Wilson Prensiplerinden hakkıyla yararlanılarak, Osmanlı Devleti’nin bir
bütün halinde ve Padişah’ın etrafında toplanmış, bağımsız bir devlet
olarak yaşamasını sağlayıcı hiçbir teşebbüsten geri durulmayacaktır."
Yeni kabine, bu görüşlerinde başarıya ulaşacaklarını belirtmek üzere şu
delili ileri sürüyor: "Zaten büyük devletlerin adalet duyguları ile,
gerçekten gittikçe açıklık kazanmakta olan Avrupa ve Amerikan kamuoyunun
ölçülü davranma isteği bu konuda konuda güven verici olmaktadır."
Efendiler, bütün bu düşünceler, Ferit Paşa Kabinesi’nin Padişah ağzından
yayınladığı bildiri de yazılanların harfi harfine aynı değil midir?
Bu türlü bildiriler yayınlamaktan maksat, milleti aldatmak ve miskinliğe
sürüklemek değil midir?
Hangi adaletten söz ediliyor? Hangi ölçülü davranma isteğinden dem
vuruluyor? Bunların asılları var mıydı? Memleketin hükûmet merkezinden
başlayarak yabancılar tarafından her yerde yapılagelenler gerçekten
bunun aksini ispat edecek fiilî ve apaçık deliller değil miydi?
Gerçekte, Wilson Prensipleriyle birlikte sahneden çekilmiş ve Osmanlı
ülkesine ait toprakların Suriye’de, Filistin’de, Irak’ta, İzmir’de,
Adana’da ve her yerde işgaline seyirci bulunmuyor muydu?
Bu kadar kesin yıkılış belirtileri karşısında aklı, kavrayışı, vicdanı
olan adamların kendi kendilerini aldatmalarına ihtimal verilir mi? Bu
gibi adamlar, aslında kendilerini aldatacak kadar budala olurlarsa,
onların memleket kaderini elde tutmalarına, aklı eren ve korkunç gerçeği
görenler katlanabilirler mi? Eğer bu adamlar, gerçeği biliyorlar ve
kendilerini aldatmıyorlarsa, milleti kandırarak bir koyun sürüsü halinde
düşmanın pençesine teslim etmek için canla başla çalışmalarına ne anlam
verilebilir?
Bütün bu noktalar gözönünde bulundurularak verilcek hükmü kamuoyuna
bırakırım.
Tek Kusurumuz
Efendiler, hükûmetin bildirisinin, anlamsızlığına ve taşıdığı
düşüncelerin sakatlığına rağmen, biz Hey’et-i Temsiliye adına aynı
tarihte, 7 Ekim günü, yeni kabineyi destekleme kararı veriyoruz. Yeni
hükûmet ile millî dâvâ arasında tam bir uzlaşma meydana geldiğini
millete müjdeliyoruz. Her yerde hükûmet işlerine asla karışılmamasını
sağlayarak, hükûmetin kuvvetini arttıracak ve işlerini kolaylaştıracak
tedbirler alıyoruz. İçeride ve dışarıda tam bir birlik olduğunu fiilen
isbat edecek bir durum alıyoruz. Özet olarak; memleketin kurtuluşunu
sağlayabilmek için, dürüstlük ve içtenlikle düşünenlerin, akıl ve vicdan
bakımından yapmaya mecbur oldukları -akla gelebilecek- herşeyi yapmaya
çalışıyoruz. Milletvekillerinin bir an önce seçilmesini sağlamak için
teşvik ve tavsiyelerde bulunuyoruz. Yalnız bir şey yapmıyoruz. Millî
Teşkilâtı dağıtmıyoruz. Tek kabahatimiz budur.
Damat Ferit Paşa’dan sonra, diğer bir Damat Paşa’nın etrafında, sadrazam
diye, nâzır diye toplanmış birtakım kuşbeyinlileri, alçak bir Padişahın
alçakça düşüncelerini kolaylıkla uygulayabilsin diye serbest
bırakmayacağımızı hissettiriyoruz.
Temsilcimiz Cemâl Paşa, kabine hakkında bizim olumlu kanaatımızı
alabilmek ve güvenimizi kazanabilmek için her çareye başvurmaktan geri
durmuyor. Ahmet İzzet Paşa’ya da kabineyi övdürerek varlığımızın
silinmesi gereğine dair öğütler verdiriyordu.
Gerçekten de, Ahmet İzzet Paşa’nın şifre içinde kalan imzasıyla, Cemâl
Paşa’dan 7/8 Ekim 1919 tarihli şöyle bir telgraf almıştık:
10.1919
Harbiye, 7/8.
Mustafa Kemal Paşa Hazretleri’ne
Yeni Kabinede, çoğunlukla olan eski ve yakın arkadaşlarımı ziyaret
ederek durumun ne merkezde olduğu konusunda bir sohbet görüşmesi yapmış
idim. Öğrendiğim bazı durumlar üzerine, millet ve memleketin hayatî
çıkarlarını düşünerek ve aramızda öteden beri süregelen dostça
ilişkilere askerlikten gelen kardeşçe duygulara güvenerek, aşağıdaki
düşünceleri hemen belirtmek istiyorum:
Birkaç aydan beri, memleketin uğradığı istilâ ve yok olma tehlikesinin
önüne geçilebilmek için şimdiye kadar, Kuva-yı Millîye’nin ve Millî
mücadele’nin yaptığı yararlı etkiler herkesçe kabul
edilmiştir.
Yalnız, bu hizmetin sonuçlarını alabilmenin, bundan sonra bilgi ve
görüş sahibi kanunî bir yönetimin kurulmasına bağlı olduğu da, gerçeği
görenlerce kabul edilmektedir. Artık hükûmet ve milletin ikilikten
ayrılarak bir birlik manzarası göstermesine, âciz görüşüme göre tezelden
zaruret vardır. Kabineyi oluşturan şahısların iyi niyetli ve tutarlı
düşüncelerine herkesin güveni olduğu inancındayım. Hiçbir kabinenin
görevini sürekli olarak yapmasına imkân bırakmayacak iç meselelerin, dış
siyaset üzerindeki korkunç etkileri bir açıklamayı gerektirmeyecek kadar
belirgindir. Milletvekillerinin bir an önce seçilmesi ve Meclis’in
toplanması için Osmanlı Hükûmeti’nce âcil tedbirler alınmaktadır.
Vatanın kurtarılması uğrunda gösterdikleri kahramanca azim ve
niyetlerinin, hükûmet üyelerince nasıl karşılandığı, bugünkü bildiriden
anlaşılacağından, samimiyetle bir görüş birliğine varılacağına güvenim
tamdır.
Ancak, bu sabah bendenizin yanına gelen, durumu bilen ve güvenilir bir
kişi, Kütahya ve Bilecik taraflarında istenmeyen bazı nahoş olayların
çıktığını söylemiştir. Bizi, anlaşmazlık ve çözülmeye sürüklemek için
dışarıdan ve içeriden birçok teşvik ve kışkırtmalar olacağını tahmin ve
kabul etmek tabiîdir. Öte yandan, dün nâzırlardan birinin gösterdiği,
Kastamonu vali vekilinden gelmiş bir telgrafla da, bazı memurların
tayini ve cezalandırılması gibi işlerde İstanbul Hükûmeti’ne sanki
emredilmek isteniyordu. Bu gibi durumlar devleti bu kerteye indirmiş
olan ve sizce de ne derecede kötülendiği bildiri ve yetki tanıma
belgelerinde memnuniyetle görülen kötü idareyi aynen taklit etmek
olacağından, böyle kimselere bu türlü davranma fırsatının verilmemesini,
herkesçe bilinen zekâ ve anlayışınızdan beklerim. Özet olarak, artık
memlekette birliğin sağlanmasını ve temel kanunlar çerçevesinde
hükûmetle bağlantı kurulmasını içtenlikle tavsiye ve rica ederim (Ahmet
İzzet).
Harbiye Nâzırı Cemâl
Bu telgrafa, elden geldiği kadar hiçbir kişisel duygu ve düşüncemizi
belli etmemeye çalışarak, yumuşak ve hattâ inandırıcı bir karşılık
vermek uygun görüldü. Cevap şudur:
Sivas, 7.8.10/1919
Şifre:
İlgi: 7.8.10/1919
Harbiye Nâzırı Cemâl Paşa Hazretleri’ne
Ahmet İzzet Paşa Hazretleri’ne
Yüksek düşünceleriniz değerine yaraşır önemle dikkate alındı. Millî
Mücadele’nin etkileri ile ilgili olumlu kanaata teşekkür edilir. Bugüne
kadar olduğu gibi bundan sonra da, yapılan millî hizmetlerin tutarlı
ölçülerle devam ettirileceğine, kanuni bir yönetimin tam olarak
kurulmasına bütün varlığımızla çalışılacağına güven buyurulmasını rica
ederim. Çünkü mücadelemiz, kanunî bir devrenin açılmasını hedef
almaktadır. Tanrı‘ya şükürler olsun, hükûmet ile millet, tam bir görüş
birliğine varmış olduklarından, bundan sonra da devam edeceğinden emin
bulunduğumuz karşılıklı samimiyet ve olgunluk derecesine ulaşmış olan
birlik, kendini, millet ve memleket çıkarlarını garanti edecek şekilde
ortaya çıkaracaktır.
Kötü uygulama ve siyaseti herkesçe bilinen Ferit Paşa Kabinesi’ne
milletin uymaması, gaye ve hareketlerine katılmamış olması, dış
politikamız üzerinde hiçbir tehlikeli etki uyandırmamış; aksine, Ferit
Paşa Kabinesi’nin sebep olduğu bütün kötü etkileri ortadan kaldırarak
şükranla karşıladığımız bugünkü elverişli siyasî durumumuzu
sağlamıştır.
Milletin güvenini kazanmış olan bugünkü kabineyle anlaşmış bulunmanın,
içteki durumumuzu dış siyaset üzerinde pek yararlı ve etkili kılacağına
şüphe yoktur. Olağanüstü durumlarda, bazı yerlerde istenmeyen bazı
olayların çıkmış olması, kaçınılması imkânsız zarurî ve olağan
şeylerdir. Özellikle Kütahya, Bilecik ve Eskişehir gibi yerlerdeki
suçsuz, haksızlığa uğramış halkın karşılaştığı baskı ve kötülükler,
lütfen ve biraz da insaflıca düşünülürse, şikâyet konusu olarak görülen
olayların ne kadar haklı olduğu bir an üzerinde durmakla anlaşılır.
Buralardaki acıklı ve iç sızlatıcı duruma da, eski hükûmetin miskince
davranışının sebep olduğu düşünülünce, bu olaylardan Millî Mücadele’yi
sorumlu tutmaya kalkışmak haksızlık olur inancındayım. Kastamonu Vali
Vekili’nin, zâtıdevletleri’nce sözü edilen telgrafından dolayı kendisini
de anlayışla karşılamanızı rica edeceğim.
Çünkü, bu biçim başvuru, yalnız Kastamonu’dan değil, daha başka
yerlerden de yapılmıştı. Yeni kabinenin kararsız gibi görünen
başlangıçtaki tutumu bir iki gün daha devam etseydi, bu türlü başvurular
memleketin her köşesinden yağacaktı. Bundan böyle, bu gibi hareketlere
asla meydan verilmemesi için gereken her türlü tedbir alınacak, gerekli
etkiler yapılacak ve zâtıdevletlerinin tavsiyelerine uyularak tam
anlaşmanın gerçekleşmesi ve temel kanunlar çerçevesinde Hükûmetle yakın
işbirliği sağlanması için samimî olarak çaba harcanacaktır. Saygı ve
hürmet ile ellerinizden öperim efendim.
Mustafa Kemal
Efendiler, Ahmet İzzet Paşa’nın yazdığı nasihatnamenin ve buna
verdiğimiz cevabın gözden geçirilmesi bir hatıramı canlandırdı. Milletçe
bilinmesi ve tarihe geçmesi için onu da söylemiş olayım:
Ali Rıza Paşa, bir gün Ahmet İzzet Paşa’yı ziyaret eder. Sohbet
sırasında, aleyhimde olur olmaz, bazı şeyler söyler ve bu dedikodulara
önemli bir keşfini de ekler: "Cumhuriyet kuracaklar, Cumhuriyet!" diye
bağırır. Doğrusunu isterseniz efendiler, Makedonya’da, Osmanlı
İmparatorluğu’nun Batı Orduları Başkomutanı Ali Rıza Paşa’nın,
arslanlardan oluşmuş bulunan koskoca Türk Ordularını bozguna uğratıp yok
ettirdikten ve verimli Makedonya topraklarını düşmana terkedip
bağışladıktan sonra; devletin en kritik anında, Vahdettin’in emellerine
hizmet için gereken vasıfları kazanmış olduğuna ve bu ünlü ordular
başkomutanının bu defa da kendine en becerikli yardımcı olarak, Eski
GenelKurmay Başkanı‘nı Harbiye Nezareti’ne getirmeyi düşüneceğine olağan
gözüyle bakılabilirdi. Fakat, Millî Mücadele’nin Cumhuriyeti hedef
aldığını bu kadar çabuk ve kolaylıkla sezip kavrayabileceğine hayran
olmamak mümkün değildir.
Efendiler, bana bu bilgiyi veren, bu hikâyeyi bizzat İzzet Paşa’nın
ağzından işiten ve şimdi içinizde bulunan ve çok değerli bir arkadaştır.
Efendiler, Cemâl Paşa, 9 Ekim 1919 tarihli bir şifre ile, Hey’et-i
Temsiliye ile yakından görüşmek üzere Bahriye Nâzırı Salih Paşa’nın yola
çıkmasının uygun görülmekte olduğunu bildirdi. Fakat, Salih Paşa, biraz
rahatsız olduğu için, görüşme yerinin mümkün olduğu kadar yakın olması
ve İstanbul’dan deniz yoluyla hareketinin yerinde olacağının düşünüldüğü
belirtildikten sonra, Hey’et-i Temsiliye’den kimlerle ve nerede
görüşüleceğinin tasarlandığını sordu.
10 Ekimde verdiğimiz cevapta, görüşme yeri olarak Amasya’yı tespit
ettik. Görüşmek üzere, Hey’et-i Temsiliye’den benimle birlikte Rauf ve
Bekir Sami Bey’ler gidecekti. Bunu da bildirdik.
Salih Paşa’nın İstanbul’dan hangi gün hareket edeceğinin ve Amasya’ya ne
zaman gelebileceğinin gün ve saatinin de bildirilmesini rica ettik.
Efendiler, memleketin her tarafında millî teşkilâtın genişletilmesi ve
köklendirilmesi çalışmalarına devam ediyorduk. Aynı zamanda milletvekili
seçimlerinin yapılmasını sağlamaya ve çabuklaştırmaya çalışıyorduk. Bu
konudaki görüşlerimizi gerekenlere de bildirerek, bazı kimseleri tavsiye
bile ediyorduk. Ancak, cemiyet adına aday göstermemeyi prensip olarak
kabul etmemekle birlikte, milletvekili olmak için başvuranların Anadolu
ve Rumeli Müdafaa-i Hukuk Cemiyeti’nin ilkelerini ve kararlarını
benimsemiş kimselerden olmasını yürekten istiyor ve bu gibi kimselerin,
cemiyet adına kendiliklerinden adaylıklarını koymaları gereğini de ilân
ediyorduk.
Millî dâvâya hizmet eden memurların birer sebep uydurularak nakledilmesi
ve yerlerinin değiştirilmesi, millî dâvâya karşı olduklar için millet
tarafından kovulan memurların da memurluk sıfatlarının korunmaya devam
edilmesi yüzünden, bazı yerlerden, yeni kabine ile uyuşmanın ne demek
olduğunun anlaşılamadığı yolunda sitem ve şikâyetler gelmeye başladı. Bu
hususu, 11 Ekimde Cemâl Paşa’ya yazarak, kabinenin dikkatini çekmek
istedik.
Askerî Nigehban Cemiyeti
Bir de Efendiler, bilirsiniz ki, İstanbul’da Askerî Nigehban Cemiyeti
diye bir bozguncu grubu türemişti. O zaman ki bilgilere göre, bu grubun
başında bulunanlar, Kiraz Hamdi Paşa, hırsızlıktan dolayı ordudan
kovulmuş Kurmay Albay Refik Bey, eski Halaskâr Grubu’ndan Binbaşı Kemal
Bey, eski Bandırma Sevkiyat Başkanı Topçu Binbaşılarından Hakkı Efendi
ve daha bu dernekle ilişkisini kesip kesmediği bilinmeyen ve ordudan
atılmış bulunan Kurmay Binbaşı Nevres Bey gibi çeşitli yolsuzlukları
yüzünden ordudan atılmış, yahut da emekli edilmiş bulunan kimselerle,
ahlâksızlıkları ile tanınmış az sayıdaki kimselerden ibaretti.
İşte bu dernek, İkdam Gazetesinin 23 Eylül 1919 tarih ve 8123 sayılı
örneğinde bir bildiri yayınlamıştı. Dernek, bu bildirisiyle, kendilerine
vatan ve milletin bekçisi süsünü vermek istiyordu. Cevat Paşa’nın
Harbiye Nâzırlığı zamanında, bu dernek hakkında kovuşturmaya
başlanmıştı. Değişikliklerden dolayı arkası kesildi.
Böyle bir derneğin varlığı ve faaliyeti ordu mensuplarının sinirlerini
geriyordu. Hey’et-i Temsiliye’ye başvurular başlamıştı.
12 Ekim 1919 tarihinde, Harbiye Nâzırı Cemâl Paşa’dan, kendi başarısı
bakımından, bu fesat yuvasının kökünden sökülüp atılmasını ve
mensuplarının şiddetle cezalandırılmalarını ve bu yoldaki işlemlerin
orduya bildirilmesini rica ettim.
Cemâl Paşa’dan 14 Ekim’de aldığım "bu kesin olarak kararlaştırılmıştır"
şeklindeki kısa ve kesin dilli telgrafı 15 Ekim’de bütün orduya özel
olarak duyurdum.
Fakat, Cemâl Paşa’nın bu kesin kararının hiçbir zaman uygulandığını
hatırlayamıyorum.
Efendiler, hatırlayacaksınız, İngilizler Merzifon’u ve arkasından da
Samsun’u boşaltmışlardı. Bu münasebetle ve Ferit Paşa Kabinesi’nin
düşmesi üzerine, Sivas halkı fener alayı düzenledi ve gösterilerde
bulundu. Birtakım söylevler verildi. Bu sırada halk da, "kahrolsun
işgal" diye bağırdı. Sivas’ta yayınlanan İrade-i Millîye Gazetesi1, bu
olayı olduğu gibi yazdı. Dahiliye Nâzırı Damat Şerif Paşa, bu gazetenin
haberlerine dayanarak, Sivas iline yaptığı bir bildiride "kahrolsun
işgal" şeklindeki yazılar, hükûmetin bugünkü siyasetine uygun değildir
diyordu.
Bu ne demektir, Efendiler? Hükûmet işgali suç saymayan bir politika mı
güdüyordu? Yoksa, "kahrolsun işgal" dedikçe, memleketi daha çok işgale
mi yol açılacaktı? İşgal ve saldırı karşısında, milletin sessizlik ve
sükûnet içinde kalması, işgalden tepkilenmiş görünmemesi mi akla ve
politikaya uygundu?
Böyle sakat ve hayvanca bir düşünce, çöküş ve yokoluş uçurumuna kadar
tekmelenmiş bir devleti kurtarabilecek siyasete temel olabilir miydi?
İşte bu münasebetle, 12 Ekim 1919 tarihinde, Harbiye Nâzırı Cemâl
Paşa’ya yazdığım bir telgrafta: "Vatanın bir kısmının boşaltıldığını
gören milletin, bu şekilde, hattâ daha da belirgin bir şekilde,
duygularını açığa vurmuş olmasını pek uygun ve yerinde gördüğümüzü ve
milletin gerçek duygularına dayanarak hükûmetin bu haksız işgalleri
siyasî bir dille resmen reddetmesini, bugüne kadar Ateşkes Anlaşması‘na
aykırı olarak yapılmış müdahaleleri protesto ederek, yapılanların
düzeltilmesini isteyeceğini beklemekteyiz" dedikten sonra, "bu
vesileyle, hükûmetin gütmekte olduğu politikada Hey’et-i Temsiliye’ce
henüz bilinmeyen noktalar varsa, aydınlatılmasını" rica ettim.
Temsilcimiz ve Harbiye Nâzırı Cemâl Paşa’nın cevabı pek ilgi çekicidir.
18 Ekim 1919 tarihli olan bu cevapta şu cümlelerin taşıdığı anlam
dikkate değer: "Millî dâvâ çerçevesi içinde işleri yürütme sorumluluğunu
yüklenmiş olan İstanbul Hükûmeti, tutumunda ve işlerinde siyasî
mecburiyetleri kollamak, yabancılara karşı daha konukseverce ve
yumuşakça hareket etmek zorunda"dır.
Efendiler Rıza Paşa Kabinesi ve o kabinede Harbiye Nâzırı olan zat, aziz
vatanımızı işgal eden, süngülerini milletin canevine saplayan düşmanları
misafir kabul ediyor ve onlara karşı konukseverce ve yumuşakça harekette
bir zaruret görüyor. Bu ne görüştür, bu ne kafadır? Millî dâvâ bu muydu?
Harbiye Nazırı, "özellikle millî teşebbüslerinin yanlış yorumlanması
yolunda girişilen faaliyetlerin daha güçten düşmediği şu sıralarda,
işaret ettiğim dikkatli davranışların yersiz olmadığı kabul buyurulur",
inancında olduğunu söyleyerek, millî teşebbüslerden zarar görülmüş
olduğunu anlatmaya, bu yüzden meydana gelen kötülüğü tamir için
tedbirlerinin yersiz olmadığını bize de kabul ettirmek ustalığını
göstermeye çalışıyor.
Harbiye Nâzırı, telgrafını şu cümle ile bitiriyor: "Olgunluğunu,
eserleri ile ispatlamış olan yüce milletin güvenini kazanmış bulunan
bugünkü hükûmetin, işlerinde serbest kaldıkça, dışarıya karşı sözünü
daha çok dinleteceği açık bir gerçek olduğuna göre, saygıdeğer Hey’et-i
Temsiliye’den hükûmetin yaptığı işleri daha çok desteklemelerini rica
ederim."
Efendiler, Cemâl Paşa, gerçekten önemli noktalara dokunuyor: Önce,
milletin olgunluğunu ispat ettiğini söyleyerek, bizim millet adına öne
düşüp yol göstermemize ihtiyaç olmadığını dolaylı bir şekilde
hissettirerek, bizi millet nazarında gereksiz bir takım müdahaleciler
sayıyor. İkinci olarak, bizim hükûmeti serbest bırakmadığımızı ve bu
yüzden dışarıya karşı sözünü dinletmeye engel olduğumuzu söylüyor.
Efendiler, yüce milletimizin olgunluğunu ispat eden eserler, Erzurum,
Sivas Kongreleri ile bu kongrede aldığı kararlar, bu kararların
uygulanmasına çalışmak şekliyle birlik ve dayanışma yaratılmaya
başlanması ve Sivas Kongresi’ni yapanları yok etmeye kalkışan Damat
Ferit Paşa Kabinesi’ni düşürmek gibi işler, davranışlar ve uyanıklıktı.
Bu kadarla yetinmek, bütün bu hareket ve faaliyetlerde olduğu gibi
bundan sonra da millete önderlik etmek gibi vicdanî bir görevden
vazgeçerek hükûmeti serbest bırakabilmek, ancak bir şartla mümkün
olabilirdi. O da, serbest kalmaya lâyık olduğu anlaşılacak, Millet
Meclisi’ne dayalı millî bir kabinenin memleket ve millet mukadderatını
gerektiği şekilde üstlendiğine inanmaktı. Milletin, "kahrolsun işgal!"
şeklindeki protestosunu boğmaya çalışan, duygu ve kavrayıştan yoksun
hayvanca insanlardan kurulu ve içinde hainler bulunan bir hey’etin
ahmakça, bilgisizce ve miskince hareketlerine seyirci kalmak, akıl ve
anlayış sahibi vatansever kimselerden beklenebilir miydi?!..
Bir de Efendiler, Cemâl Paşa: "Milletin güvenini kazanmış bulunan
bugünkü hükûmet" sözüyle pek büyük ve apaçık bir yalana başvuruyordu.
Milletin hükûmete güven duyup duymadığı daha belli değildi. Bu söz ancak
ve hiç olmazsa, kabine Millet Meclisi huzurunda güven oyu aldıktan sonra
söylenebilirdi. Oysa, daha Millet Meclisi’nin üyeleri bile seçilmiş
değidi.
Harbiye Nâzırı bu sözü söylediği dakikada, yalnız bir tek kişinin
güvenini kazanmış bulunuyordu. O da devlet başkanlığı makamını
kirletmekte olan hain Vahdettin idi.
Hey’et-i Temsiliye’nin kendileri ile uyuşmaya ihtiyaç duymuş olmasını,
millet adına güvene sahip olmakmış gibi kabul etmek istiyordu. Eğer
maksatları bu idiyse, milletin kendilerine güven aracı olan bu hey’eti
aradan çıkarma gereği nereden doğuyordu?
Millî Teşkilât Genişliyor ve Güçleniyor
Efendiler, Ferit Paşa Hükûmeti’nin düşmesi, memlekette kararsızlık
içinde bulunan bazı yerlerin de duyguları ve maneviyatları üzerinde
olumlu etki yaptı. Her tarafta sivil ve askerî idareciler başta olmak
üzere, teşkilâta hız verildi.
Ali Fuat Paşa, batıdaki illerin hemen hepsi ile ilgilendi. Eskişehir,
Bilecik ve arkasından Bursa bölgelerinde bizzat dolaşmak ve gereken
kimselerle haberleşmek şekliyle çalışıyordu.
Balıkesir’de bulunan Albay Kâzım Bey (Meclis Başkanı Kâzım Paşa), o
bölgenin millî teşkilât ve askerî hazırlıklarıyla ilgileniyor ve
uğraşıyordu.
Bursa’da bulunan Albay Bekir Sami Bey1, 8 Ekim’de, Ferit Paşa’nın adamı
olan valiyi İstanbul’a göndererek, Kongre’nin kararlarını uygulatmaya
başlatmış ve bir merkez hey’eti oluşturmuştu.
Millî teşkilât ile uğraşıldığı kadar, milletvekili seçimi ile de büyük
bir ilgiyle uğraşılıyordu.
Memleketteki bütün millî kuruluşların aynı ad altında, Hey’et-i
Temsiliye’ye bağlı olması ilkesi izleniyordu. Eskişehir, Kütahya,
Afyonkarahisar bölgelerinde teşkilâtın kuvvetlendirilmesi için, Aydın,
Konya, Bursa, Balıkesir Bölgelerinde bağlantı kolaylığı sağlayıcı
tedbirler alınıyordu. Batı Cepheleri üzerinde Harbiye Nezareti’ne bilgi
veriliyor, hükûmetçe ne gibi işler ve tedbirler düşünüldüğü de sorularak
hükûmetin ilgisi çekilmeye çalışılıyordu.
Efeler tarafından idare edilen Aydın Cephesindeki kuvvetlere bir komutan
gönderme konusu düşünülmeye başlandı. İşgal altındaki yerlerde gizli
millî teşkilât kurulması için 14 Ekim’de Ali Fuat Paşa’ya ve
Afyonkarahisar’daki 23. Tümen Komutanı Ömer Lütfü Bey’e yazıldı.Bununla
birlikte, bu tarihlerde, daha bazı yerlerden amacın iyice anlaşılamadığı
görülüyordu. Örnek olarak, Redd-i İlhak Cemiyetleri’nin kendi adlarına
tebliğler yayınladıkları oluyordu. 10 Ekim 1919 tarihinde Redd-i İlhak
Cemiyeti Başkanı‘nın imzası ile gönderilen bir yazıda, 20 Ekim’de büyük
bir kongrenin toplanacağı, bu kongreye iki temsilci gönderilmesi
illerden isteniyor ve bir takım tedbirler alınması bildiriliyordu.
Öbür taraftan, Karakol Cemiyeti’nin de İstanbul’dan başka Bursa
yöresinde de faaliyette bulunduğu anlaşıldı.
Bu dağınıklığın önüne geçmek için gereken tedbirler alındı. Özellikle,
Ali Fuat Paşa’ya, Balıkesir’de Kâzım Paşa’ya, Bursa’da Bekir Sami Bey’e,
Bursa Merkez Hey’etine gerektiği şekilde yazıldı.
İtilâf ve Hürriyet Cemiyeti de düşmanlarla birlikte Anadolu’da millî
dâvâya karşı örgütlenmek üzere yetmiş beş kişi göndermiş. Bu haber
alındı. Kolorduların dikkati çekildi.
İstanbul’da gizli çalışmaya karar verildi. Teşkilâtın genişletilmesi
için Trakya’ya Cafer Tayyar Bey aracılığıyla talimat verildi.
Efendiler, bir yandan milletvekillerinin seçilmesine çalışırken, bir
yandan da Meclis-i Meb’usan’ın nerede toplanabileceği düşüncesi kafamızı
kurcalıyordu. Hatırlayacaksınız ki, Erzurum’dan Refet Paşa’nın bu konu
ile ilgili bir telgrafına cevap verirken "Meclis toplanmalı, fakat
İstanbul’da değil, Anadolu’da" demiştim. Çünkü ben, Meclis’in
İstanbul’da toplanması kadar mantıksız ve maksatsız bir davranış
düşünemiyordum. Ancak, bu hususta yetkili olanları ve kamuoyunu bu
gerçeğe inandırmadıkça, düşüncemizin gerçekleşmesi mümkün değildi.
İstanbul’da toplanmanın sakıncalarını olduğu gibi, gözler önüne sermek
gerekiyordu. Bu maksatla ve millî dâvâyı Rumlara ve yabancılara,
Hıristiyanlara karşıymış gibi göstermek için, Ali Kemal ve Mehmet Ali
Bey’lerin gayretleriyle Ermeni Patrikhânesi’nde yapılan toplantılar ve
Hürriyet ve İtilâf Partisi’nin teşebbüsleri üzerine, Harbiye Nâzırı
aracılığıyla, İstanbul Hükûmeti’nin dikkatini çektik.
13 Ekim 1919 tarihinde, Meclis-i Meb’usan’ın açılışından sonra Müdafaa-i
Hukuk Cemiyeti’nin nasıl bir siyasî durum alması gerektiği görüşünde
bulunduğunu, Cemâl Paşa aracılığıyla hükûmetten öğrenmeye çalışırken,
Meclis-i Meb’usan’ın İstanbul’da toplanmasında ne gibi siyasî bir
güvence elde edileceğinin düşünüldüğünü de sorduk. Aynı tarihte,
Meclis-i Meb’usan’ın İstanbul’da korkusuzca toplanmasını sağlamak için
hangi güvenlik ve korunma tedbirlerinin alınması düşünüldüğünü ve ne
yapılmak gerektiğini, İstanbul’da teşkilâtımızın merkez hey’etinde
bulunan ve Çanakkale Müstahkem Mevki Komutanı olan Albay Şevket Bey’den
sorduk.
Amasya Görüşmesi
Efendiler, hatırınızdadır ki, Bahriye Nâzırı Salih Paşa ile Amasya’da
bir görüşme kararlaştırılmıştı. Nâzır Paşa ile, hükûmetin dış
politikası, iç idaresi ve ordunun geleceği ile ilgili konular üzerinde
görüşülme ihtimali vardı. Bu nedenle, kolordu komutanlarının düşünce ve
görüşlerini önceden bilmek, bence pek yararlı idi.
Salih Paşa ile, Amasya’da, 20 Ekimde başlayan görüşmelerimiz, 22 Ekim’de
son buldu. Üç gün süren görüşmelerin sonunda, ikişer örnek olmak üzere
beş ayrı protokol düzenlendi. Salih Paşa’da kalanlar bizim tarafımızdan,
bizde kalanlar Salih Paşa tarafından imza edildi. İki protokol, gizli
sayılarak imza edilmedi.
Amasya görüşmesi sonunda alınan kararlar, kolordulara da bildirildi.
Efendiler, bu münasebetle, bir noktayı belirtmek isterim. Bizce temel
alınan husus, millî teşkilâtın ve Hey’et-i Temsiliye’nin İstanbul
Hükûmeti tarafından resmen tanınmış bir siyasî varlık olduğunun,
görüşmelerimizin resmî bir nitelik taşıdığının ve sonuçlarına mutlaka
uyulması gerektiğinin taraflarca resmen söz verilmiş bulunduğunu tasdik
ettirmekti.
Bundan dolayı, görüşmelerin sonuçlarını içine alan kayıtların protokol
olduğunu kabul ettirmek ve İstanbul Hükûmeti’nin temsilcisi olan Bahriye
Nâzırına imza ettirmek önemliydi.
21 Ekim 1919 tarihli protokol metni, denebilir ki, hemen bütünüyle Salih
Paşa’nın teklifleri olup, kabulünde sakınca görülmeyen birtakım
maddelerden ibarettir.
22 Ekim 1919 tarihli ikinci protokol, uzun süren tartışmalı bir
görüşmenin kayıt şeklindeki özetidir.
Bu görüşmede, her iki tarafın, Hilâfet ve Saltanat konusundaki
karşılıklı güvenceleri ile ilgili geniş açıklamaları içine alan bir
girişten sonra, Sivas Kongresi’nin 11 Eylül 1919 tarihli bildirisindeki
maddelerin görüşülmesine başlandı:
1- Bildirinin birinci maddesinde, tasarlanan ve kabul
edilen sınırların en düşük düzeyde bir istek olmak üzere elde
edilmesinin sağlanması gereği ortaklaşa kabul edildi.
Görünüşte, Kürtlere bağımsızlık kazandırmak amacıyla yapılmakta olan
bozguncu propagandaların önüne geçme hususu uygun bulundu. Bugün için
düşman işgali altında bulunan bölgelerden Çukurova’yı, Arabistan ile
Türkiye arasında bir tampon devlet yapmak üzere anavatandan ayırma
isteğinde bulunulduğundan söz edildi. Anadolu’nun, en koyu Türk çevresi,
en bereketli, ve zengin bir bölgesi olan bu parçasının hiçbir şekilde
ayrılmasına razı olunmayacağı; Aydın ilinin de aynı kesinlikle (ve
öncelikle) vatan topraklarından kopmasının mümkün olmadığı ilkesi
genellikle kabul edildi.
Trakya konusuna gelince: Burada da, görünüşte bağımsız bir hükûmet,
gerçekte bir sömürge devlet kurulması, böyle olduğu takdirde de Doğu
Trakya’dan Midye-Enez çizgisine kadar olan bölgeyi bizden ayırma
isteğinin söz konusu olabileceği ihtimali göz önünde bulunduruldu.
Ancak, Edirne’nin ve Meriç sınırının bağımsız bir İslâm Hükûmetine
katılmak için bile olsa, hiçbir şekilde bırakılmasına rıza
gösterilmemesi ilkesi ortaklaşa kabul edildi. Bununla birlikte, bütün bu
maddede söz konusu edilen hususlar hakkında Meclis’in vereceği en son
karara elbette uyulacaktır, dendi.
2- Bildirinin dördüncü maddesindeki, azınlıklara
siyasî hakimiyet ve sosyal dengemizi bozacak nitelikte imtiyazlar
verilmesinin kabul edilmeyeceği konusundaki madde üzerinde önemle
duruldu. Bu kaydın, bağımsızlığımızı fiilen sağlamak için, elde edilmesi
zarurî bir istek olarak düşünülmesi ve bundan yapılacak en küçük bir
fedakârlığın bağımsızlığımızı derinden zedeleyeceği öne sürüldü. Bu
maddede söz konusu olan ve azınlıklara fazla haklar verilmemesine
yönelmiş olan gaye, ulaşılması gerekli bir hedef olarak kabul
edilmiştir. Bununla birlikte, gerek bu konuda, gerek yaşama hakkımızın
savunulması konusundaki öteki isteklerimizle ilgili konularda - birinci
maddenin sonunda olduğu gibi burada da - Millî Meclis’in oy ve
kararlarının geçerli olacağı kaydı konuldu.
3- Bildirinin yedinci maddesi gereğince,
bağımsızlığımız tam olarak korunmak şartıyla, teknik, sanayi ve ekonomi
alanlarındaki ihtiyaçlarımızın nasıl giderilebileceği konusu tartışıldı.
Memleketimize pek çok sermaye dökecek olan bir devlet olursa, bunun malî
işlerimiz üzerinde gerektirebileceği bir kontrol hakkının genişlik
derecesi kestirilemeyeceğinden, bu hususun bağımsızlığımıza ve gerçek
millî çıkarlarımıza zarar vermeyecek biçimde, uzmanlarca esaslı bir
şekilde düşünülerek sınırlandırıldıktan sonra Millî Meclis’çe uygun
bulunacak şeklin kabulü görüşüldü.
4- 11 Eylül 1919 tarihli Sivas Kongresi kararlarının
öteki maddeleri de, Meclis-i Meb’usan’ın kabulüne sunulmak şartıyla
uygun görüldü.
5- Bundan sonra, Sivas Kongresi’nin 4 Eylül 1919
Anadolu ve Rumeli Müdafaa-i Hukuk Cemiyeti’nin durumu, bundan sonraki
çalışma şekli ve alanı üzerinde duruldu.
Bu maddede, millî iradeyi hâkim kılacak olan Meclis-i Millî‘nin yasama
ve denetleme haklarına güvenlik ve serbestlikle sahip olduktan, bu
güvenlik Meclis-i Millî‘ce de doğrulandıktan sonra, Cemiyetin şeklinin
kongre kararı ile belirleneceği açıklanmıştır. Burada söz konusu olan
kongrenin, şimdiye kadar yapılan Erzurum ve Sivas Kongreleri gibi
İstanbul dışında ayrı bir kongre halinde olması şart değildir, dendi.
Cemiyetin programını kabul eden milletvekilleri, Cemiyetin tüzüğünde
gösterilen temsilciler gibi kabul edilerek, bunların yapacakları özel
toplantı, kongre yerine geçebilir. Bundan sonra, Meclis-i Millî‘nin
İstanbul’da tam bir güvenlik içinde, serbest olarak görev yapabilmesi
şarttır, dendi. Bunun bugünkü şartlara göre ne dereceye kadar
sağlanabileceği etraflı şekilde düşünüldü. İstanbul’un düşman işgâli
altında bulunması dolayısıyla, milletvekillerinin yasama görevlerini
hakkıyla yerine getirmelerine pek elverişli olamayacağı düşüncesi ortaya
atıldı. 1870-1871 savaşında Fransızların Bordeaux (Bordo)‘da ve daha
sonra Alanların Weimar (Vaymar)‘da yaptıkları gibi, barış anlaşması
yapılıncaya kadar, geçici olarak, Meclis-i Millî‘nin Anadolu’da,
saltanat hükûmetinin kabul edeceği güvenilir başka bir yerde toplanması
uygun görüldü.
Meclis-i Millî‘nin toplanmasından sonra, çalışma şartları bakımından ne
dereceye kadar güvenlik ve gizlilik içinde bulunacağı belli olacağından,
tam bir güvenlik görüldüğü takdirde, Cemiyet, Hey’et-i Temsiliye’nin
faaliyetine son vererek teşkilâtının çalışma hedefini, yukarıda
bildirdiğim üzere, kongre yerini tutacak olan özel bir toplantıda
kararlaştırılacağı belirtildi.
Milletvekilleri seçiminde, tam bir serbestlik bulunması gerektiği
hükûmetçe emredilmiş olduğundan, seçimler yapılırken Cemiyet, Hey’et-i
Temsiliyesi’nce müdahale edilmekte olduğu belirtildi.
Milletvekili adayları arasında, İttihat ve Terakki üyesi ve orduda
lekeli şahıslar bulunduğu takdirde, bunların milletvekili seçilmesine
meydan verilmemesi için, Hey’et-i Temsiliye’ce yol gösterme amacıyla ve
uygun şekilde bazı yönlendirmeler yapılmasının yerinde olacağı hesaba
katıldı. Hey’et-i Temsiliye’nin bu konudaki yardım şekli de, ayrıca bir
formül halinde üçüncü protokol olarak tespit edildi.
Gizli sayıldığı için imza altına alınmayan dördüncü protokol şuydu:
1- Bazı komutanların ordudan atılması ve bir kısım
subayların Divan-ı Harb’e verilmeleri ile ilgili olarak çıkarılan
Padişah emirleri ile diğer emirlerin düzeltilmesi.
2- Malta’ya sürülmüş olanların, ilgili bulundukları
kendi mahkemelerimizde kovuşturma yapılmak üzere İstanbul’a
getirtilmeleri çarelerinin araştırılması.
3- Ermeni zulmü ile ilgili görülenlerin de mahkemeye
verilmesi (Millî Meclis’e bırakılacaktır).
4- İzmir’in boşaltılmasının İstanbul Hükûmeti
tarafından yeniden protesto edilmesi ve gerekirse gizli talimatla halka
gösteri toplantıları yaptırılması.
5- Jandarma Genel Komutanı, Merkez Komutanı, Polis
Müdürü ve İçişleri Müsteşarı‘nın değiştirilmeleri (Harbiye ve Dahiliye
Nezaretlerince).
6- İngiliz Muhipler Cemiyeti’nin (kapı kapı dolaşıp)
halka kâğıt mühürletmelerine engel olunması.
7- Yabancı parasıyla satın alınmış derneklerin
faaliyetlerine ve bu gibi gazetelerin zararlı yayınlarına son verilmesi
(özellikle subay ve memurların bu gibi derneklere girmelerinin
kesinlikle yasaklanması).
8- Aydın Kuva-yı Millîye’sinin güçlendirilmesi ve
beslenmelerinin kolaylıkla sağlanması (bu husus Harbiye Nezareti’nce
düzenlenir. Donanma Cemiyeti’nin 400.000 lirasından gerektiği kadarı,
hükûmet tarafından bu maksat için ayrılabilir).
9- Millî Mücadele’ye katılmış memurların genel bir
yatışma ve güvenlik sağlanıncaya kadar yerlerinden alınmamaları ve millî
dâvâya aykırı hareketlerinden dolayı millet tarafından işten el
çektirilmiş memurların yeni görevlere tayinlerinden önce durumun özel
olarak görüşülmesi.
10- Batı Trakya göçmenlerinin taşınmalarının
sağlanması.
11- Âcimî Sadun Paşa ve adamlarının uygun şekilde
desteklenmesi."
İmzasız beşinci protokol da, Barış Konferansı‘na gidebilecek kimselerin
adlarını içine alıyordu. Bununla birlikte, Hükûmet bu konuda, ana
ilkelere uymak şartıyla serbest bulunacaktı.
Delegeler
Tevfik Paşa Hazretleri - Başkan
Ahmet İzzet Paşa Hazretleri - Askerî temsilci
Hariciye Nâzırı - Siyasî temsilci
Reşat Hikmet Bey - Siyasî temsilci
Uzmanlar Heyeti
Hamit Bey - Maliye
Albay İsmet Bey - Askerlik
Reşit Bey - Siyasî işler
Mühendis Muhtar Bey - Bayındırlık İşleri
Albay Ali Rıza Bey - Deniz Albayı
Refet Bey - İstatistik
Emirî Efendi - Tarih
Münir Bey - Hukuk Müşaviri
Uzman bir şahıs - Ticaret İşleri
Uzman bir şahıs - Çeşitli mezheplerin imtiyazlarını bilen
Yazı Hey’eti
Reşit Saffet Bey - Maliye Bakanlığı eski
Özel Kalem - Müdürü
Şevki Bey
Salih Bey
Orhan Bey
Hüseyin Bey - Robert Koleji Türkçe Öğretmeni
Efendiler, bu görüşmelerimizde tespit edilen esaslar arasında, en önemli
noktanın Meclis-i Millî‘nin toplanma yeri ile ilgili olduğunun yüksek
dikkatlerinizi çekmiş olacağını sanırım.
Meclis’in, İstanbul’da toplanmasının doğru olmadığı konusundaki eski
görüş ve kanaatimizi Salih Paşa’ya kabul ve tasdik ettirdik. Ancak Paşa,
kendisi bu görüşe katılmakla birlikte, bu katılışın şahsına ait olup
kabine adına şimdiden söz veremeyeceği kaydını da eklemişti. Kendisi,
kabine üyelerini bu görüşe inandırmak ve katılmalarını sağlamak için
elinden geleni yapacağına söz vermiş, başaramadığı takdirde, Kabineden
çekilmekten başka yapacak bir şey olmadığını söylemiştir.
Salih Paşa, bu konuda başarı sağlayamamıştır.
Meclis-i Meb’usan’ın toplanma yeri konusuna tekrar dönmek üzere, Amasya
görüşmesi ile ilgili açıklamalarıma son veriyorum.
Yalnız, Efendiler, biz Amasya’ya gelmek üzere, Sivas’tan ayrılır
ayrılmaz, Sivas’ta pek de hoşa gitmeyen bir olay geçmiştir. Bu olay
hakkında kısaca bilgi sunayım:
Amasya’ya vardıktan sonra, İtilâf ve Hürriyet’çilerin yabancılarla
birleşerek birtakım haince işlere giriştikleri yolunda bilgiler
almıştık. Bunu derhal bir genelge ile her yere bildirmiştim. Sivas’ta,
Padişah’a, aleyhimde telgraf çekilme gibi bir teşebbüs bulunduğunu haber
aldım, fakat inanmadım. Elbette, Hey’et-i Temsiliye’deki
arkadaşlarımızın, karargâhımıza bağlı şahısların, valinin daha
başkalarının dikkat ve uyanıklığı buna engeldir dedim.
Oysa, Şeyh Recep ve arkadaşlarından Ahmet Kemal ile Celâl adlarında üç
kişi, bir gece telgrafhanede kendilerine bağlı bir telgrafçı vasıtasıyla
istedikleri telgrafları çekmişler.
Efendiler, biz bütün memleket için doğru yolu göstermek ve halkı
aydınlatmakla uğraşıyoruz. Fakat düşmanlarımız da bize karşı, her yerde
ve hattâ içinde bulunduğumuz Sivas şehrinde bile, alçakça niyetlerini
gerçekleştirebilecek aşağılık araçlar bulmakta başarılı olabiliyorlar.
Bütün uyarılarımıza rağmen, ben oradan ayrılır ayrılmaz, Sivas’taki
şahısların dalgınlığı, her yerde ne kadar çok ilgi gevşekliklerinin ve
göz yummaların, doğurmuş olduğuna güzel bir örnek oluşturuyor.
Efendiler, düşmanlar, Şeyh Recep’e gerçekten önemli bir rol oynatmış
bulunuyorlardı. Sırası gelince arz edeceğim belgelerden, Sait Molla’nın
Rahip Frew’a yazdığı 24 Ekim tarihli bir mektubunda, Molla, Papaza
"Sivas olayını nasıl buldunuz? Biraz düzensiz ama yavaş yavaş düzelecek"
diyordu.
Bütün bu milletin birlik ve dayanışmasından ve millî teşkilâtın
memleketin her köşesinde yayıldığından bahseden, milletin ortak isteğine
uyarak, askerî ve millî teşkilâta dayanarak Kabineyi düşüren, yeni
kabine ile karşı karşıya geçen bir hey’etin başkanı aleyhinde -tam yeni
kabine temsilcisiyle görüşmelere girişeceği bir sırada ve bu maksatla
Sivas’tan ayrıldığının hemen ertesi günü - bütün Sivas halkı adına
ayaklanma çıktığını gösterir bir telgrafın, telgrafhane tehdit edilerek
çektirilebilmesi elbette anlamlı idi.
Bizzat içinde bulunduğu Sivas halkı, böyle bir hey’etin aleyhinde
olunca, bütün milletin, aynı duygu ve düşüncede olmayacağını ispat etmek
gerçekten güçtür. O halde, temsil yeteneği böyle olan bir hey’etle
başkanının dayandığı gücün de çürük olacağı yargısına varmak neden doğru
olmasın!
Sivas’tan yükseltilen bu sesin düşmanlar için ne kadar kuvvetli ve
önemli olduğu takdir buyurulur.
Efendiler, Salih Paşa’ya ait telgrafı, Amasya’ya geldiğinde kendisine
verdirdim. Ancak, Şeyh Recep ve arkadaşlarının hükûmetçe
cezalandırılmalarını istedim. Sivas’taki Hey’et-i Temsiliye üyelerine de
telgraf başında 19 Ekim’de şunları sordum:
1- Şeyh Recep, Ahmet Kemal ve Celâl imzalarıyla Saray
Genel Sekreterliği’ne çekilen telgrafı gördünüz mü?
2- Telgrafhânede nöbetçi subayı yokmu?
3- Hepiniz orada olduğunuz halde böyle bir küstahlık
nasıl yapılabilir ? Kaldı ki, bu çılgınların teşebbüsleri hepinizce
biliniyor. Salih Paşa’ya ve Naci Bey’e yazılmış üç imzalı telgraf
hazırladıklarını biz buradan işitmiştik. Sizin bundan haberiniz yok
muydu?
4- Yabancılarla birlikte İtilâf ve Hürriyetçilerin
birtakım haince hareketlere giriştikleri konusunda dün bir genelgeyle
yapılan tebligat alınmadı mı?
5- Baskı yapılan ve kendilerine gözdağı verilen
telgraf memurlarının, hemen gereken kimseleri, Vali Paşa’yı ve diğer
ilgilileri haberdar etmemelerinin ve nöbetçi subayının bunda gaflet
göstermesinin sebebi nedir?
6- Başmüdür Bey’in bilgi vermesi üzerine alınmış olan
tedbirler nelerdir?
Mustafa Kemal
Valiliğin, konuyu askerî makamlara bıraktığının anlaşılması üzerine
Kolordu Kurmay Başkanı Zeki Bey’e de şunu yazdım:
"Söz konusu olan olaya karışmış olanların tutuklanıp cezalandırılmaları
için valilikçe elde bulunan imkânlar kullanılmış yahut yetersiz görülmüş
de mi, iş kolorduya atılıyor? Yoksa, bu küstahça hareketlere karşı da
valilikçe tedbir alınmasında kararsızlık mı gösteriliyor? Bu durum
anlaşıldıktan sonra, konunun çözümü daha kolay ve esaslı
olur."
Mustafa Kemal
Daha sonra Sivas’ta bulunanlara şu emri verdim:
1- Telgrafhâne tamamen kontrol altına alınacaktır.
Bir subay komutasında bir manga asker yerleştirilecektir. Bundan önce
olduğu gibi, telgrafhaneyi işgal ve memurlara baskı yaparak milletin
haklı birliği aleyhinde zihinleri bulandırıcı ve güvenlik bozucu
faaliyetlerde bulunacak hainler kesinlikle engellenecektir. Bu gibi
güvenlik bozucu hareketlerde kanunî sınırları aşan ve askere
saldıranlara karşı, duraklamadan her nerede olursa olsun silâh
kullanılacaktır.
2- Küstahça hareketlere yeltenenleri yola getirme
açısından, Kurmay Başkanı‘nın ileri sürdüğü sebeplere dayanılarak,
kaçmalarına fırsat verilmeksizin derhal gereği yapılacak ve sonucu bir
iki saate kadar bildirilecektir. Ancak, bu konuda karar vermek için
orada bulunan kimselerden hiçbirisinin faaliyete geçmeyip de ne
yapılacağının bizden sorulmaya kalkışılması, gerçekten esef edilecek bir
durumdur. Bu karar, bir taburu Sivas’ta bulunan 5. Tümen Komutanı Cemil
Cahit Bey tarafından tabur komutanına emredilmiştir. Oraca bu kararın
sür’atle uygulanmasına hiç olmazsa yardım buyurulması istirham
olunur.
3- Sivas’ta disiplinin sağlanabilmesi için,
uyanıklıkla, bütün ilgililerle kesin ve şiddetli tedbirler alınması
gereğini rica ederim.
Mustafa Kemal
Özet olarak, Osman Tufan ve Recep Zühtü Beyler’e, şu direktifi verdim:
"Millî Mücadele aleyhinde küstahlık edenler için yapılacak işlemler
ilgililere bildirilmiştir. Durumu tâkip ederek gereğinin tam olarak
yapılıp yapılmadığını ve göz yumulduğu takdirde bizzat müdahale ederek,
bilinen şahısların tutuklanması ve yardakçılarının zararsız duruma
getirilmesi istenmektedir. Bu konuda, lüzum görülürse, her kime karşı
olursa olsun gereğini yapmakta çekingenliğe düşülmemelidir.
Mustafa Kemal
20 Ekim’de Vali Reşit Paşa, konuyu uzun uzadıya anlattıktan sonra,
"olayın genişlemesi ihtimali varken önüne geçilmiş ve gösterilen hızlı
ve şiddetli müdahaleden dolayı, bundan sonra benzer durumların ortaya
çıkmayacağının anlaşılmış" olduğunu yazıyordu.
Efendiler, İstanbul Hükûmeti’nin Şeyh Recep’i ve arkadaşlarını
cezalandırmış olduğuna elbette ihtimal vermediniz. "Sivaslı Şeyh
Şemseddin’in torunlarından" diye imza atan bu miskin ve âdî şeyhin,
bundan sonra da düşmanların elinde âlet olarak girişeceği alçaklıklara
rastlayacağız.
Efendiler, daha Amasya’da iken karşılaştığımız durum, yalnız, Şeyh Recep
Olayı ile kalmadı. Adapazarı dolaylarında da buna benzer bir olay
görüldü. İzin verirseniz onu da kısaca bilginize sunayım:
Adapazarı İlçesinin Akyazı taraflarında türeyen Talustan Bey,
İstanbul’dan para ve direktifle gelerek, süvari olacaklara 30, piyade
yazılacaklara 15 lira vaadeden Bekir Bey ve Sapanca’nın Avşar köyünden
Beslân adında bir tahsildar birleşiyorlar. Bu adamlar başlarına
topladıkları atlı, yaya birtakım kimselerle Adapazarı Kasabasını basmaya
karar veriyorlar. Tahir Bey adındaki Adapazarı Kaymakamı bunu haber
alıyor. Tahir Bey, İzmit’ten gönderilen bir binbaşı ile kendi topladığı
yirmi beş kadar atlıyı alarak, Kasabayı basmaya gelenlere karşı hareket
ediyor. Lâtife denilen bir köyde karşılaşıyorlar. Bu başıbozuk gruba
hareketlerinin sebebi sorulmuş... Verdikleri cevap şuymuş: "Padişah
Hazretleri’nin hayatta, yüce Hilâfet makamlarında olup olmadığını
öğrenmek için Adapazarı‘na makine başına gelmek istiyoruz. Mustafa Kemal
Paşa’yı Padişah yerine koyamayız..."
Tahir Bey’in makina başında, İzmit Mutasarrıfı‘na verdiği bilgide, "adı
geçenlerin İstanbul’da önemli kimselerle ilişkide olduğunu ve hattâ
Padişah’ın da bu hareketlerinden haberli bulunduğunu söyledikleri"
kaydediliyordu. Resmî olarak verilen bilgide: "Bekir’in, orada toplanan
kimselere, bu iş için İstanbul’da bir hafta süre koydular, beş gün
geçti. İki günümüz kaldı. İşi çabucak bitirelim" dediği de
bildiriliyordu.
İzmit’teki Tümen Komutanı, Adapazarı üzerine bir müfreze gönderecekti.
Ali Fuat Paşa’da, Düzce üzerine bir miktar kuvvet sevk edecekti.
23 Ekim tarihinde, İzmit’teki Tümen Komutanı‘na, Bekir’in İtilâf ve
Hürriyet’çilerle yabancı düşmanlar tarafından gönderildiği ve bozguncu
hareketlerinin önlenmesi gerektiği bildirildi.
Adapazarı Kaymakamı Tahir Bey’e de, 23 Ekim’de doğrudan doğruya "Bekir
ve arkadaşları için uygulanacak sert ve hızlı tedbirlerde asla gevşek
davranılmamasını, zararlarının önlenmesini ve sonucun bildirilmesini"
emrettim.
Efendiler, 23 Ekim tarihli bir şifre ile, Bekir ve yardakçılarının,
yaptıkları işler ve kimlikleri hakkında elde ettiğimiz bilgileri,
Harbiye Nâzırı Cemâl Paşa’ya bildirdik ve, "Saltanat Hükûmeti’nce, bu
gibi bozguncu eylem ve hareketlere karşı, zamanında etkin tedbirler
alınmadığı ve konu millî teşkilâta dokunduğu takdirde, en şiddetli
tedbirlere başvurmak zorunda kalacağımızı bildiririz"
dedik.
İzmit’ten giden ve olay yerinde desteklenen millî ve askerî bir müfreze,
"pek çok sayıda toplanmış ve toplanmakta olan fesatçıları dağıtmış,
tahsildar Beslân ve kardeşi Hasan Çavuş‘u ele geçirmiş, asıl özel
direktif ve para ile bir hafta önce İstanbul’dan gelmiş olan Bekir,
kaçmış." Bu Bekir, subaylıktan kovulma ve Manyaslıdır,
Bundan sonra vermeye mecbur olduğumuz emirlerle, İzmit’te kışkırtıcı ve
tertipçi olanlardan, İngiliz İbrahim diye tanınan biri ve diğer
birtakımları hakkında kovuşturma başladı.
"Bekir’in, olay yerinde alınan tedbirler sonunda teşebbüsün boşa
çıktığını ve kaçtığını, ancak, İstanbul’a dönerek, orada yeniden
lanetlice teşebbüslerde bulunmasının kuvvetle muhtemel olduğunu,
hakkında özel kovuşturma yapılmasını", Amasya’dan 26 Ekim
1919 tarihinde Harbiye Nâzırı Cemâl Paşa’ya yazdım.
27 Ekim 1919 tarihinde Bolu Mutasarrıfı Haydar Bey’den gelen telgrafta:
"Bekir’in emrinde iki subay, kırk silâhlı adam olduğu halde Abaza
köylerinde, halkı, bugünkü hükûmet adına, Millî Mücadele aleyhine
kışkırtarak birçok para sarfettiği ve Nezaret’e yazdığı yazılarının
kabul edilmediği" bildiriliyordu.
Efendiler, bu gibi konularda, Hükûmeti uyarma ve görevini yapmaya
davetten ibaret olan başvurumuz, elbette Hükûmetin işine karışma gibi
sayılmaz, inancındayım.
İstanbul’da, Hükûmetin gözü önünde tertiplenen, içteki ve dıştaki
düşmanların Padişah’ın bilgi ve rızası ile olduğuna şüphe etmediğimiz
faaliyetlerinin, fiilen başarıya ulaşacağı dakikaya kadar beklemek ve
"elbette hükûmet tedbir alır, engel olur" diyerek safça
bir boyun eğmeye kapılmak yerinde olamazdı.
Efendiler, Amasya’da görüşmelere başladığımız 20 Ekim günü, alınan
bilgilerin özeti şuydu: İstanbul’da, Hürriyet ve İtilâf Partisi, Askerî
Nigehban Cemiyeti ve Muhipler Cemiyeti bir blok kurdular. Bu blokla, Ali
Kemal ve Sait Molla gibi kimseler, azınlıkları sürekli olarak Kuva-yı
Millîye aleyhine kışkırtmaya başladılar. Rum ve Ermeni patrikleri,
Kuva-yı Millîye aleyhine, İtilâf Devletleri temsilcilerine başvurdular.
Ermeni Patriği Zaven Efendi, Neologos Gazetesinde yayınladığı bir
mektupla, son Millî Mücadele hareketinden dolayı Ermenilerin göç etmekte
olduklarını ilân etti.
İdam edilmiş bulunan Kâzım’ın kardeşi Hikmet adında biri, İstanbul’dan
aldığı direktifle Adapazarı çevresinde başına birtakım silâhlı adamlar
toplamaya başladı. Bu Hikmet’in adına önemli bir belgede de
rastlayacağız. Adapazarı yakınlarında, Değirmendere’de de para ile adam
toplanmaya başlandı. Çete halinde toplananların, Geyve Hükûmet Binasını
basmaya karar verdikleri haber alındı. Karacabey’de de buna benzer ufak
tefek hareketler görüldü. Bursa’da, Gümülcineli İsmail’in topladığı
çetelerin, Kuva-yı Millîye aleyhindeki hareketleri duyulmaya başladı.
Nigehbancılardan tutuklu bulunanların hepsi, bir günde hapisten
çıkarıldı.
Düşmanlar tarafından Kuva-yı Millîye aleyhine kurulan çetelerin
çatışmaya geçmeleri, karşı blokun açıktan açığa hareketi, İstanbul Polis
Müdürünün aleyhte faaliyeti, Ali Rıza Paşa Kabinesi’nde bizim
aleyhimizde nâzırların bulunması, bazı teşkilât merkezlerimizi,
özellikle İstanbul merkezimizi ümitsizliğe düşürmeye başlamıştı.
Hükûmetin, bir maksat ve karar sahibi olduğunu gösterecek hiçbir
harekette bulunmaması ve yalnız Dahiliye Nâzırı Şerif Paşa’nın olumsuz
ve aralıksız faaliyetini doğru bulan davranışı, gerçekten düşünülecek ve
endişe edilecek bir durumu sergiliyordu.
Bu konuda, ilk defa, duyarlık gösteren ve harekete geçme önceliği
taşıyan Ankara oldu. Ankara Vali Vekili Yahya Galip Bey’in Sivas’a
çektiği 15 Ekim 1919 tarihli bir şifresini, rahmetli Hayati Bey’in
imzasıyla diğer bir şifre içinde 22 Ekim’de Amasya’da aldım.O şifre
aynen şöyledir:
Mustafa Kemal Paşa Hazretleri’ne
Paşa Hazretleri; biz kendi kaderimizi ne böyle milletin kaderinden
habersiz hükûmete ne de rastgele gönderilecek valilere bırakamayız.
Birçok defa zâtıâlîlerine bildirdiğimiz düşünceler dikkate
alınmadığından, İstanbul Hükûmeti, Ferit Paşa Kabinesi’nin atayıp da
gönderemediği eski Bitlis Valisi Ziya Paşa’yı buraya, ve bütün
görevlerinde hayatı boyunca hiçbir varlık gösterememiş olan Suphi Bey’i
de Konya’ya vali atamak şeklinde ilk adımını atmaya başladı. İşte, bu
gibi durumlar dolayısıyla, Meclis-i Meb’usan kurulmadan önce, hiçbir
göreve dışarıdan kimsenin getirilmemesini geçenlerde arz etmiştik. Madem
ki şimdiki Hükûmet, buraya yeniden vali göndermeye kalkışmıştır, şu
halde, buradaki Mİllî Mücadele’nin söndürülmesi isteniyor demektir.
Nasıl ki, zâtıâlîleri askerlikten ayrılarak milletin bir ferdi olarak
çalışmaya karar verdiniz, bendeniz de burada çekilerek aynı şekilde
milletimin bana vermiş olduğu görevi yapmaya karar verdim. Vali
gelinceye kadar vekâleti kime bırakacağımı lütfen bildiriniz,
efendim.
15 Ekim 1919
Ankara Vali Vekili
Yahya Galip
Bir gün sonra da, 23 Ekim de Cemal Paşa’nın, 21 Ekim 1919 tarihli şu
telgrafını aldım:
Amasya’da Mustafa Kemal Paşa Hazretleri’ne
Ankara’dan Belediye Başkanı ve Müftü Efendi; dışarıdan gelecek valiyi
kabul etmeyeceklerini; Ankara’ya, Ankara’dan vali atanması gereğini
kendi yetkilerine dayanarak ileri sürüyorlar. Böylece, her taraftan ayrı
ayrı isteklerin ileri sürülmesi, hükûmeti güç duruma sokmaktadır. Kötü
niyetliler ve azınlıklar bu gibi durumları türlü türlü yorumluyor. (...)
Hükûmetin destekleneceğine söz verilmesi üzerine, bu gibi hususların
önlenmesi gereğini rica ederim. Atanması, Padişah’ın onayından geçen
valinin yola çıkması gerektiğini elbette kabul
buyurursunuz.
Harbiye Nâzırı Cemâl
Ankara’yı yatıştırarak, hükûmet otoritesini kırmamak için telgraf
başında birçok uyarılarda bulundum. Ancak, Ankara’nın haklı olduğunu
teslim etmemek mümkün değildi. Sonunda, Cemâl Paşa aracılığıyla hükûmete
yazdığım telgraftan söz ederek, alınacak cevaba kadar durumun iyi idare
edilmesini Ankara’daki Kolordu Komutan vekili Mahmut Bey’e yazdım.
Bu noktada, sırası gelmişken bir gerçeği bilginize sunmak uygun olur.
Hey’et-i Temsiliye olan bizler, Hükûmetin durumunu ve nasıl bir hükûmet
olduğunu pekâlâ anlamıştık. Hükûmet üyelerinden bazılarının hükûmette
bulunmaktan pişmanlık duyduklarını ve çekilmek için bahane aradıklarını
da anlıyorduk. Bundan başka, dış ve iç düşmanların ve Padişah’ın el
birliği ile, Ali Rıza Paşa Kabinesi yerine, kendi görüşlerini açıktan
açığa ve hızlıca uygulayacak diğer bir kabineyi iktidara getirmeye
kararlı olduklarından da habersiz değildik. Bunun içindir ki, Ali Rıza
Paşa Kabinesi’ni, en az zararlısı sayıyorduk. Bir de Ferit Paşa’nın
düşmesinden sonra, yeni kabine ile anlaşmak için geçen dört beş gün
içinde, bazı taraflardan elden geldiği kadar çabuk anlaşma hususunda
alınmış olan tavsiyeler de, bizce göz önünde tutulması gereken anlam ve
nitelikte idi. Bu bakımdan, amaca güvenli bir şekilde de ulaşıncaya
kadar, gerekirse, biraz da fedakârlık yapmak zaruretini duyuyorduk.
Mahmut Bey’e yazdığım şifrede kapalı bir şekilde bu noktalarda
belirtilmişti.
Cemâl Paşa’ya verdiğim cevabı olduğu gibi bilginize sunacağım:
Şifre
Amasya, 24.10.1919
Özel, Acele
İlgi: 21.10.1919 tarih ve 419 sayılı şifre:
Harbiye Nâzırı Cemâl Paşa Hazretleri’ne
Ankara’dan vali hakkında yapılmış olan başvuru ve isteğin aşağıdaki
sebeplerden ileri geldiği anlaşılmıştır:
Şöyle ki: İstanbul’dan alınan güvenilir haberlerde İngilizler ile
İngiliz Muhipler Cemiyeti’nin, İtilâf ve Hürriyet ve Nigehbancıların,
Hristiyan azınlıklar ile işbirliği yaptıkları, Anadolu’ya birçok
bozguncular göndererek millî teşkilâtı sakatlama ve İstanbul Hükûmeti’ni
dağıtma teşebbüslerinde bulundukları, bu bozguncuların, Adapazarı ve
Bursa’dan yola çıktıkları bildirildiği gibi, son günlerde Adapazarı‘nda
da bazı olayların görülmesi endişe yaratmıştır. Konya’ya gönderilen Vali
Suphi Bey’in, İngiliz Muhipler Cemiyeti’nin İstanbul Yönetim Kurulu
üyelerinden olduğunu Konya’da Refet Bey’e söylemiş olduğu haberinin
yayılmış olması, uyanan şüpheyi daha da artırmıştır. Ankara ili gibi
millî teşkilât ve mücadelemizin en önemli merkezlerinden olan bir
bölgede, daha durumlar açıklık kazanıp da tam bir sükûnet ve güvenlik
sağlanamadan, buradaki önemli işlerin başına, hiçbir tecrübesi
bulunmayan âciz bir valinin getirilmesi tereddüt uyandırmıştır.
Ankara’da bulunan vali vekili ve komutan ile Hey’et-i Temsiliye arasında
yapılan haberleşmeler üzerine şimdiki hükûmetin, her ne şekilde olursa
olsun emirlerine ve yaptıklarına uymak doğal görülmüş ve o yolda hareket
edilmiş ise de, doğrudan doğruya halkın kendisi, düşündükleri tehlikeye
karşı verilen güvenceyi yeterli görmeyerek, tam bir güvenlik ortamı
doğuncaya kadar, kendilerince millî dâvâya bağlılığı denenmiş bulunan
vali vekilinin göreve devamını gerekli sayarak doğrudan doğruya hükûmete
başvurmuşlardır. Zâtıdevletlerinin son yazıları üzerine Ankara’da
gereken kimselerle yeniden görüşülmüş, hattâ sakıncaları bulunsa bile,
sırf hükûmet otoritesini sarsmamak için Ziya Paşa’nın iyi
karşılanmasının sağlanmasına çalışılmıştır. Ancak, karşılaştığı
tehlikelerden ve fesatlıkların ağır bastığı gidişattan son derece ürkmüş
olan halkı, bunu kabule inandırmak mümkün olamamıştır.
Dahiliye Nâzırı Paşa Hazretleri’nin, içinde bulunduğumuz durumun önem
ve ciddiyetini, düşmanlarımızın durmadan ne kadar şeytanca çalışmakta
olduklarını takdir buyurdukları şüphesiz bulunduğuna göre, Nezaret
makamına yeni geçmiş olmaları yüzünden, çalıştırılmaya lâyık olan
memurları tanımakta mazur oldukları gibi, Âdil Bey’in bile
müsteşarlığını yapmış olan Keşif Bey’in hâlâ müsteşarlık yapmakta olduğu
göz önünde bulundurulunca, özellikle yüksek dereceli memurların
atanmasında ne dereceye kadar uzak görüşlü davranılmasının gerekeceği
kendiliğinden anlaşılır. Bu bakımdan Ziya Paşa’nın şimdilik
gönderilmemesinin sağlanmasına yüksek yardımları ve sonucun bir emirle
bildirilmesi arz ve istirham olunur.
Mustafa Kemal
Efendiler, Ali Fuat Paşa, 28 Ekim 1919 tarihli bir şifresiyle,
İstanbul’daki teşkilâtımızın, adıma gönderdikleri bir telgrafı bildirdi.
Bu telgrafta verilen bilgiler önemliydi.
Çerkez Bekir’in yarattığı, o bilinen olay, Adapazarı ve çevresinde
Kuva-yı Millîye’ye karşı isyan başlangıcı sayılmış. Bundan nasıl
yararlanılacağı konusunda, "Padişah, Ferit Paşa, Âdil Bey ve Sait Molla
ile Ali Kemal Bey’den kurulu" bir hey’et, bir takım tasarlamalar da
bulunmuşlar.
Bu telgrafta, yukarıda adı geçen Hikmet hakkında da bilgi veriliyordu.
Bu Hikmet, iki ay önce Amasya’dan Adapazarı‘na gelmiş. O çevrede öteden
beri kendisine ve ailesine karşı olanların millî teşkilâta girdiğini
anlamış. Hikmet Bey, Amasya’dan geldiğini, beni tanıdığını ve millî
teşkilâtı kurmaya yalnız kendisinin yetkili olduğunu ileri sürerek,
Sivas’la haberleşmeye kalkışmak ister. Karşı taraf engel olur. Hikmet,
karşı teşkilât kurar. Bunu sezen Sait Molla, Hikmet’i elde edecek çareyi
bulur. Kendisini Hristiyanlara karşı bir isyan için ayartır.
Efendiler, Hikmet ile ve düşmanlarımızın Hristiyanlar aleyhindeki
tertipleri ile ilgili olan bilgiler, daha sonra dokunacağımız bazı
durumların kolaylıkla anlaşılmasına yarayacağı için, bunların gereksiz
sayılmamasını rica ederim.
Efendiler, bu bilgiler üzerine Cemâl Paşa’ya yazdığım telgrafa Yüce
Meclisimizin de dikkatini çekmek isterim:
Sivas, 31.10.1919
Şifre
Harbiye Nâzırı Cemâl Paşa Hazretleri’ne
Adapazarı dolaylarında, Hükûmet ve Millî Teşkilât aleyhinde geçen olay,
yüksek şahıslarınca bilinmektedir. Bu olay, millî birlikteki kararlı
tutum, İstanbul Hükûmeti’nin yerinde ve kesin tedbirleri sayesinde
bastırılmış ise de, daha oralarda bozgunculuk tohumu tükenmiş değildir.
Milletin birliği karşısında bunların tamamen ezilip yok olacağına şüphe
yoktur. Ancak, bu bozgunculuk hareketlerinde Damat Ferit Paşa’nın eski
Dahiliye Nâzırı Âdil ve ondan önceki Ali Kemal Bey’lerle Sait Molla’nın
destekçi ve hazırlayıcı oldukları anlaşılmıştır. Adları bildirilen bu
zatlar, kendi vatan hainliklerinin yanında, çok büyük ve tehlikeli bir
hatâ daha işlemişlerdir. O da, lanetlice işlerinden sanki kutsal Padişah
Hazretleri’nin de bilgisi bulunduğunu çevreye yaymak gibi büyük bir
alçaklıktır. Kabinenin saygıdeğer hey’etinden büyük bir samimiyetle rica
ederiz; şimdi vakit geçirmeden durumu uygun bir şekilde Padişah
Hazretleri’nin tertemiz huzuruna arz etsinler. Milletin ve teşkilâtın bu
gibi uydurmalara elbette değer vermeyeceği açık bir gerçektir.
Bozguncuların, yalanlarla millî birliği lekelemek istediklerini ileri
sürerek, Saltanat Hükûmeti’nce, olayın geçtiği bölgede resmen yalanlamak
şekliyle, herhangi bir yanlış anlaşılmaya meydan verilmemesi ve bu
zararlı şahıslar hakkında gerekli incelemelerin yapılarak kovuşturmaya
geçilmesi hayatî bir konu sayılmaktadır, efendim.
Hey’et-i Temsili’ye adına
Mustafa Kemal
Efendiler, Ali Rıza Paşa Kabinesi’nin sizlerce de bilinen kuruluş
tarzına rağmen yerinde kalmasının ve elden geldiği kadar
desteklenmesinin neden gerekli görüldüğünü birazcık belirtmiştim.
Amasya’dan Sivas’a döndükten sonra, Hey’et-i Temsiliye ve orada bulunan
öteki arkadaşlarla yaptığımız toplantıda, Amasya Görüşmesi ve diğer
konular üzerinde arkadaşlara uzun uzadıya bilgi verdim. Bu toplantıda,
Hey’et-i Temsiliye’ce alınan kararlara ait kayıtların 29 Ekim 1919 günü
yapılan görüşmeyle ilgili safhasında aynen kayda geçmiş olan şu kararı
tespit ettik:
"Başta Sadrazam Ali Rıza Paşa olmak üzere hepsinin âciz, Padişah gözünde
bir konum tutmak isteyen kimseler oldukları, bir kısmının Millî
Mücadele’nin yanında bir kısmının da karşısında bulundukları, bununla
birlikte, Zâtışâhane, ilk fırsatta bunları düşürerek, yerinde baskıcı
yönetimi sürdürecek bir hey’et getirmek isteyeceğinden, Millî Meclis
kurulup da yasama görevine başlayıncaya kadar, Hey’et-i Temsiliye’nin bu
kabineyi desteklemesinin vatan ve millet için hayırlı bir iş olduğu
kabul edildi."
Gerçekten de bu kararımızı uyguladık. Bunu doğrulayan bir durumu yeri
gelmişken bilginize sunayım: İstanbul’daki teşkilâtımız, güvenilir
kaynaklara dayanarak bildirdiği bazı bilgileri, 31 Ekim 1919 tarihinde
bize gönderdi. O bilgiler şöyleydi:
"İki günden beri Kiraz Hamdi Paşa, Mabeyn’e gidiyor, iki üç saat huzurda
(Padişah’ın yanında) kalıyor ve şu karar alınıyor: Mareşal Zeki Paşa
başkanlığında bir kabine kurulacak, Hamdi Paşa Harbiye Nâzırı, Prens
Sabahattin Bey Hariciye Nâzırı olacak; Tevfik Hamdi Bey Dahiliye, Eşref,
Mahir Sait ve daha başkaları öteki nezaretleri alacaklardır. Bunlardan
Sabahattin ve Mahir Sait’e daha teklif yapılmamıştır. Zâtışâhane, Ali
Rıza Paşa’ya, uygun bir zamanda, belki bu günlerde istifa teklif
edecektir. Bu konuda daha önce faaliyetinden söz edilen bir blok, bir
gizli dernek vardır." Bu bilgiler üzerine, Cemâl Paşa’ya 2 Kasım
1919’da, Sadrazam’a hiçbir sebep ve bahane ile konumunu bırakmamasına
kesin olarak ihtiyaç duyulduğunun bildirilmesi, istifa gerçekleştiği
takdirde, bütün memleketin İstanbul ile kesinlikle ilgisini keseceği
bildirildi. Rumeli ve Anadolu’da bulunan bütün komutanlara da, bu
durumla ve Cemâl Paşa’ya yazılan telgrafla ilgili bilgi verildi. Ayrıca,
ilişkide bulunulan Müdafaa-i Hukuk Merkez Hey’etlerinin de durumdan
haberdar edilmesi gereği bildirildi.
İstanbul teşkilâtımızdan 13 Ekim 1919 tarihinde açıklanma istenmek
üzere, çekilen telgrafımıza verdikleri 20 Ekim 1919 tarihli cevapta,
"milletvekillerinin İstanbul’da toplanmasında bir sakınca ve tehlike
bulunmadığı, İtilâf Devletleri’nin herhangi bir davranışının medeniyet
dünyasına karşı kötü etki yapacağının imkân dahilinde görüldüğü"
sözlerine; yalnız "yasama gücü, şimdiki yetkisinin genişletilmesine
teşebbüs ederse Zâtışâhâne’nin Meclis’i kapatmaya kalkışması ve
muhaliflerin tehlikeli durum almaları, İtilâf Devletleri’nin de bundan
yararlanarak zâtı devletleri gibi yüksek şahsiyetlere saldırma
cesaretini göstermeleri muhtemeldir" sözleri ekleniyordu. Bu telgrafın
sonunda da, "bizim barış anlaşması yapılıncaya kadar, İstanbul’a ayak
basmamaklığımız ve milletvekili olmamaklığımız" tavsiye olunuyordu.
İstanbul’daki teşkilât merkezimizden Kara Vasıf Bey’in gizli, Şevket
Bey’in açık imzasıyla aldığımız 30 Ekim 1919 tarihli şifrede,
teşkilâtımızda bulunanların görüşleri, daha birçok kimsenin görüşleri
ile destekleniyordu. Bu şifrenin birinci maddesi şöyle başlıyordu:
"Ahmet İzzet Paşa, Sadrazam, Harbiye Nâzırı, Genelkurmay Başkanı, Nafia
Nâzırı ve programlara gerçekten bağlı olan ve hizmet eden, bağlılığı ile
birlikte önemli bir kuvveti de bulunan Göz Doktoru Esat Paşa ile, ayrıca
Rauf Ahmet Bey ve diğer zatlarla gerek kendi istekleri üzerine gerek
ilişkimiz dolayısıyla görüştüm. Bütün düşüncelerin birleştiği noktalar
aşağıdadır:"
Bundan sonra, bütün düşüncelerin birleştiği noktalar özetleniyordu:
1- Meclis-i Meb’usan’ın İstanbul’da toplanması
zarurîdir. Yalnız, biz İstanbul’a gitmemeliyiz. Sadrazam Paşa, meclisin
İstanbul’da vicdan huzuru içinde, kararlar alabileceğini yabancılardan
söz alarak vaadetti. Fakat, yalnız bizim için güvence sağlamak mümkün
olamayacağından, milletvekili olurlarsa izinli olarak veyahut
milletvekili olmadan daha yüksekte ve milletin sevgilisi olarak
kalmaları uygun olur" deniliyordu.
Birinci maddenin (b) fıkrasında: "Zaten hükûmet, yapılacak
anlaşmada, nisbî temsili, azınlıkların hakları bakımından kabule
mecburdur. Şu halde Millî Meclis’in, azınlıkların da yeniden seçime
katılmaları için dağılıp yeniden seçileceği bazı çevrelerce kesin olarak
ümit edilmektedir" şeklinde yeni bir bilgi veriliyordu.
Birinci maddenin (c) fıkrasında da: "Hükûmet gerçekte iyi
niyetlidir. Ancak isteksizlik içindedir" güvencesi okunuyordu.
İkinci madde de: "Elden geldiği kadar sosyalist,
birkaç temiz Hürriyet ve İtilâfçı v.b. çıkarmak" gibi bizim
anlayamayacağımız çapraşık ve karışık bir anlayışın belirtisine
rastlıyorduk. Ondan sonra:
3. maddeyi: "Hükûmeti güç durumlara düşürmemek."
4. maddeyi de: "Bize zararı dokunacakları, her şekilde
inandırarak elde etmek istiyorum. Herkes de bana bunu tavsiye ediyor.
Örnek olarak, Refi Cevat, Sosyalistler gibi" görüşleri içine alıyordu.
1 ve 4 Ekim 1919 tarihlerinde, İstanbul’daki teşkilâtımıza uzun düşünce
ve yorumların yer aldığı cevaplar verdik. Bu cevaplarımızda, özet
olarak: "Milletvekillerinin İstanbul’da toplanması her bakımdan
tehlikeli ve sakıncalıdır" dedik ve açıklamasını yaptık. Cemâl Paşa
aracılığıyla hükûmete bildirdiğimiz görüşleri özetledik. "Bizim için var
olan tehlikenin bütün milletvekilleri için söz konusu olduğunu", ispata
çalıştık. "Bizim seyirci durumunda kalmamız mutlaka arzu buyuruluyorsa,
gerekçeleriyle birlikte" bildirilmesini istedik.
Yalnız, Kara Vasıf Bey’e çekilen telgrafta:
"Ahmet İzzet Paşa Hazretleri, aslında Millî Mücadele’nin İstanbul’da
katliama yol açabileceği zannında idi. Sözlerinin ciddiye alınması,
öncelikle bu kanaatlerinin değişip değişmediğini bilmekle mümkündür.
Harbiye Nâzırı Cemâl Paşa Hazretleri’ne gelince: Onun da kararsız
olduğunu bilmez değilsiniz. Abuk Paşa’da aynı zihniyet ve psikoloji
içindedir. Göz Doktoru Esat Paşa hakkında kesin bir düşüncem yoktur.
Yalnız, bazıları bu zatı son derece dar görüşlü, pek fazla şan ve şöhret
düşkünü olarak gösteriyorlar. Sözün kısası, irade ve düşüncelerinde
kararlılık ve isabet olmayan ve İstanbul’da düşman baskısı altında
düşünen resmî ve özel şahısların tavsiyeleri incelenmeye değer" dedikten
ve söz konusu olan toplantı yeri hakkında yeniden, gelebilecek tehlike
ve sakıncaları saydıktan sonra, "asıl garip karşılanacak olan nokta,
bizi, yani adları bilinen iki üç kişiyi korumakta güçsüzlüğe düşen
Hükûmetin, öteki milletvekillerini nasıl koruyacağı meselesidir.
Bizde yavaş yavaş yer etmeye başlayan görüş ve kanaat, ne yazık ki
yabancılar değil, aksine belki onlardan çok, şimdiki Hükûmet üyeleri ile
diğer şahıslardan bazılarının bizi tehlikeli saymakta olmalarıdır"
dedik.
Bundan sonra yer alan fıkralardan birinde: "Nisbî temsili kabul etme
zarureti karşısında Meclis’in dağıtılmasını şimdiden düşünen bir
çevrede, Meclis-i Meb’usan’ın toplanmaması gereği doğal görülmelidir",
kanaatini belirttik.
Bir fıkrada da: Hükûmetin istekli olmadığı sözünden bir
şey anlayamadığımıza işaret ederek, "maksadı bizi güç zamanlarda yalnız
bırakmak mıdır?" sorusundan sonra, onların bir düşüncelerine karşılık
olarak da "muhaliflerin iktidara geçmesinden korkmak yarar sağlamaz.
Bundan dolayı politika ve tutum değiştirilemez", dedik.
Efendiler, bu yazışmalardan ve bu yazışmalarda ileri sürülen
düşüncelerden kolaylıkla anlaşılmaktaydı ki, bizim İstanbul’daki
teşkilâtımızın ileri gelenleri, Hükûmet adamlarının, şunun bunun
görüşlerine tutsak olmuşlar ve artık onlara sözcülük etmekten öteye bir
görev yapmıyorlardı.
İşte, diğer bir şifre telgraf ki, 6 Kasım 1919 tarihinde yazılıyor,
ancak şifrenin metninde Kara Vasıf Bey’in görüş ve üslûbu hâkim oluyor
ve Harbiye Nâzırı Cemâl Paşa imzasıyla geliyordu. Bu şifrede yine
toplanma yerinden söz edilerek, özellikle: "Önce siyasî sakıncalar var,
sonra idarî sakıncalar var, daha sonra toplanma imkânı yoktur... Zaruret
duyguya hâkim olmalıdır... Uygun karşılığınızı acele olarak kabineye
bildiriniz" sözleriyle baskı yapılıyor ve Japon Rıza Bey’le birlikte pek
yakında iyi haberlerle sizin yanınızda olacağım" müjdesi veriliyordu.
"Sulh ve Selâmet’i iyice kazandık demektir. Millî Türk de bizim. Millî
Ahrâr’ı (çeşitli parti adları) yıkıyoruz. Millî Kongre yola gelecek"
cümleleriyle de iyi haberlerin nelere, ne gibi boş şeylere ait olduğunu
belirtmekte acele ediliyordu.
Kara Vasıf Bey’e 7 Kasım 1919’da hemen Sivas’a gelmesini yazdım.
Kara Vasıf Bey’in yine aynı konu ile ilgili olarak gönderdiği, 19 Kasım
1919 tarihli şifresinde uzun düşüncelere dayandırdığı muhakeme ve
mantığını şu cümlede özetliyordu:
"Kuva-yı Millîye ile aynı görüşte olan Meclis, Padişah’a karşı
düşmanlık ilân ederse, Anadolu kimin arkasından gider?!... Kuva-yı
Milliye’ye mi bağlı olsun?!...
Meclisi Anadolu’da toplamak düşüncesinden vazgeçmek, bir vatan
borcudur..."
Efendiler, çok önemli olan bu Meclis’in toplanacağı yer konusunda kendi
başına karar verip, bu kararı da millete ve seçilen milletvekillerine
uygulatmak, pek tehlikeli olurdu. Bu sebeple, büyük bir dikkat ve
incelikle bütün kişisel veya genel duygu ve düşünceleri gözden geçirmek,
gerçek eğilimi anlayarak uygulanabilecek kararı bulmak zorunluluğu ile
karşı karşıya idim.
Gördüğünüz gibi, bir yandan İstanbul’un ileri gelenleriyle
haberleşirken, bir yandan da çeşitli yollarla kamuoyunu yokluyordum.
Vereceğim kararın uygulanmasını sağlamak için ordunun görüşünü almak da
pek önemliydi. Bu yüzden daha Ekim’in 29., 15., 20., 12. ve 3. Kolordu
Komutanları‘nı Sivas’ta bir toplantıya davet ettim.
Diyarbakır’daki Kolordu Komutanı‘na, Edirne’deki Kolordu Komutanı Cafer
Tayyar Bey’e, Bursa’da Yusuf İzzet Paşa’ya Balıkesir’de Kâzım Paşa’ya,
Bursa’da Bekir Sami Bey’e de "kendilerini, aradaki yolun uzaklığı ve
özel durumları dolayısıyla davet etmediğimi, alınan kararları
bildireceğimi" yazdım.
Efendiler, davet edilen komutanlardan Selâhattin Bey zaten Sivas’ta idi.
Kâzım Karabekir Paşa Erzurum’dan, Ali Fuat Paşa Ankara’dan ve Konya’daki
Kolordu Komutanı‘nın cephe ile ilgili önemli işleri bizzat düzene
sokması gerektiğinden, kendisine vekil olarak Konya’dan da Kurmay
Başkanı Şemsettin Bey gelerek Sivas’ta toplandılar. Hey’et-i
Temsiliye’den olan veya bu hey’etten olmayıp da toplantıda bulunmaları
yararlı görülen şahısların ve komutanların katılmasıyla, 16 Kasım 1919
günü görüşmelere başladık. Toplantı gündemimiz şu üç noktadan ibaret
olacaktı:
1- Meclis-i Meb’usan’ın toplanma yeri,
2- Meclis’in toplanmasından sonra Hey’et-i
Temsiliye’nin ve millî teşkilâtın alacağı şekil ve çalışma
yöntemi,
3- Paris Barış Konferansı‘nın bizim için olumlu veya
olumsuz bir karar vermesi halinde tutulacak yol.
Efendiler, bu tarihe kadar Cemiyetimizin merkez hey’etlerinden
istediğimiz bilgilere gelen cevaplar dört görüş etrafında toplanıyordu:
1- Birinci görüşe göre, Meclis-i Meb’usan’ın İstanbul
dışında toplanması uygun görülüyordu.
2- Başında Erzurum, Trabzon, Balıkesir ve bütün
Karesi, Saruhan hey’etlerinin bulunduğu ikinci görüşe göre İstanbul’da...
İstanbul’daki devlet adamları ile ileri gelenlerden hemen hepsinin bu
görüşte olduğunu biliyoruz. Padişah’ın isteği, hükûmetin ısrarı da
buydu.
3- Trakya- Paşaeli’nden gelen üçüncü görüşe göre,
İstanbul yakınlarında..
4- Bir kısım merkez hey’etleri de Salih Paşa’nın
kişisel görüşüne dayanarak, Hükûmetin "olur" demesi halinde, İstanbul
dışında toplanmakta bir sakınca görmüyorlardı.
Efendiler, İstanbul Hükûmeti ile yardakçılarının kamuoyunu ne kadar
bulandırıp karıştırmış olduğunu, milletin ortaya koyduğu bu farklı
görüşlerden kolaylıkla anlamak mümkündür.
Artık bunun üzerine direnmenin kötü sonuçlar vereceği yargısına varmak
da güç değildir.
Şimdi, 16 Kasım 1919’dan 29 Kasım 1919 tarihine kadar, günlerce süren
görüşme ve tartışmalardan çıkan sonuçları ve alınan kararları olduğu
gibi yüksek bilgilerinize sunuyorum:
1- Millî Meclis’in İstanbul’da toplanmasının sakınca
ve tehlikelerine rağmen, Saltanat Hükûmeti İstanbul dışında toplanmayı
kabul etmediği ve memleketi bir bunalıma sürüklemekten sakınıldığı için,
Meclis’in İstanbul’da toplanması zorunluluğu kabul edildi. Ancak
aşağıdaki tedbirlerin alınması gerektiği de karara
bağlandı:
a) Bütün milletvekillerinin durum hakkında
aydınlatılarak teker teker görüşlerinin alınması,
b) Millî Meclis, İstanbul’da toplanacağına göre,
milletvekillerinin İstanbul’a gitmeden önce, Trabzon, Samsun, İnebolu,
Eskişehir ve Edirne gibi yerlerde kısım kısım toplanarak, gerek
İstanbul’da gerek İstanbul dışında gereken güvenlik tedbirlerini ve
programımızın esaslarını savunacak kuvvetli bir grup oluşturma yolları
üzerinde görüşmeleri,
c) Cemiyetin teşkilâtını hızla genişletmek ve
güçlendirmek için, kolordu komutanlarının, bölge komutanları ve askere
alma teşkilâtı başkanları aracılığıyla vakit kaybetmeden fiilî yardımda
bulunmaları,
d) Bütün sivil idare yöneticilerinin, her ihtimale
karşı, millî teşkilâta bağlı kalacaklarına dair söz alınması ve
kendilerinin eldeki imkânlarıyla Cemiyetin teşkilâtını kurmaya hızla
girişmelerinin istenmesi,
2- Millî Meclis İstanbul’da toplandıktan sora,
milletvekillerinin, tam bir güvenlik ve serbestlik içinde yaşama
görevlerini yapmakta olduklarını açıklayacakları güne kadar, Hey’et-i
Temsiliye, şimdiye kadar olduğu gibi yine İstanbul dışında kalarak millî
görevine devam edecektir. Ancak, bütün sancaklardan ve milletvekili olan
kimseler arasından seçilmek üzere birer, illerden ve bağımsız
sancaklardan ikişer şahsın, tüzüğün sekizinci maddesi gereğince Hey’et-i
Temsiliye üyesi olarak Eskişehir yakınında toplantıya çağrılıp, durumun
açıklanması ve Meclis-i Meb’usan’daki tutumun kararlaştırılması üzerinde
görüşülecektir. Bu sebeple Hey’et-i Temsiliye de oraya gidecektir. Bu
toplantıdan sonra, Hey’et-i Temsiliye de uygun şekilde yeni üyelerle
desteklendikten sonra, öteki milletvekilleri de İstanbul’a Millî
Meclis’e gideceklerdir. Hey’et-i Temsiliye göreve devam ettiği sürece,
millî teşkilâtın şekli ve çalışma yöntemi tüzükte yazıldığı şekilde
olacaktır.
Meclis’i Meb’usan, tam bir güvenlik içinde bulunduğunu açıkladığı
zaman, Hey’et-i Temsiliye tüzükteki yetkisine dayanarak, genel kongreyi
toplantıya çağırıp on birinci madde uyarınca da Cemiyetin ileride
alacağı şeklin belirlenmesini, kongrenin kararına bırakacaktır.
Kongrenin nerede ve nasıl toplanacağı o zamanki durum ve şartlara göre
ayarlanacaktır. Kongrenin toplantıya çağrıldığı zaman ile toplanması
arasında geçecek süre içinde, Hey’et-i Temsiliye, İstanbul Hükûmeti ve
Meclis-i Meb’usan Başkanlığı ile kesin bir zorunluluk görmedikçe resmî
ilişkilerde bulunmaz.
3- Paris Barış Konferansı, bizim için olumsuz bir
karar verdiği ve bu karar Hükûmet ve Millî Meclis’çe kabul edilip
onaylandığı takdirde, elverişli en kestirme yoldan Millî İradeye
başvurularak, tüzükte açıklanmış olan esasların gerçekleştirilmesine
çalışılacaktır.
Mustafa Kemal
Rüstem, Mazhar Müfit, Ali Fuat (20. Kolordu K.)
Hüsrev, Hüseyin Rauf, Kâzım Karabekir (15. Kolordu K.)
Hakkı Behiç, Hüseyin Selâhattin İbrahim (13. Kolordu
K.)
Vâsıf, 12. Kolordu Kurmay Başkanı Şemsettin
Efendiler, bu kararlar gereğince, milletvekillerini aydınlatmak için
verdiğimiz bilgi ve direktifleri olduğu gibi bilginize sunacağım:
Seçilen milletvekillerine verilen bilgi ve direktifler şunlardır:
Madde 1- İstanbul’un, İtilâf Devletleri’nin ve
özellikle İngiliz kara kuvvetlerinin işgali altında ve deniz
kuvvetlerince kuşatılmış olduğu, güvenlik kuvvetlerinin de yabancılar
elinde ve karmakarışık durumda bulunduğu bilinmektedir. Bundan başka,
Rumların kendi aralarından İstanbul milletvekili adıyla kırk kişi
seçtikleri ve Atina’dan gelmiş Yunan lider ve komutanlarının yönetimi
altında olmak üzere, gizli polis ve ihtilâlci örgütler kurarak,
devletimize zamanı gelince isyan edecekleri anlaşılmıştır. Maalesef,
Hükûmetin, İstanbul’da serbest olmadığını itiraf etmek mecburiyeti
vardır. İşte bu sebeplerle, Millî Meclis’in toplanma yerini tartışmak
gibi bir konu ortaya çıkmış bulunuyor. Millî Meclis, İstanbul’da
toplandığı takdirde, milletvekillerinin yapacakları vatan görevi dikkate
alınırsa, tehlikeye uğramalarından cidden korkulur. Gerçekten de, İtilâf
Devletleri’nin Ateşkes Anlaşması hükümlerini bozarak barış anlaşmasını
beklemeye gerek duymadan, vatanımızın önemli bölgelerini işgal etmek ve
Hristiyan azınlıklara haklarımızı çiğneme fırsatını vermek şekliyle
yapılan haksız uygulamalarını eleştirip reddedecek, toprak bütünlüğümüzü
ve bağımsızlığımızın dokunulmazlığını yılmadan isteyecek ve savunacak
olan Meclis-i Meb’usan’ın dağıtılması ve üyelerinin tutuklanması veya
sürgün edilmesi, uzak bir ihtimal değildir. Tıpkı, Kars’ta toplanan
Millî İslâm Şûrası‘na İngilizlerin yaptıkları gibi. Seçimlere katılmamış
olan Hristiyan azınlıkların, onlara uyan İngiliz Muhipleri ve Nigehban
Cemiyetileri’nin, bu konuda düşmanların gayelerine hizmet ederek her
türlü kötülüğü yapabilecekleri de akla gelebilir. Bu bakımdan, Millî
Meclis’in İstanbul’da toplanması, Meclisten beklenen ciddî ve tarihi
görevin yerine getirilmesini imkânsız kılacağından ve Millî Meclis de
devlet ve milletin bağımsızlığının temsilcisi olduğundan, ona vurulacak
darbe ile bağımsızlığımızın da zedeleneceğini belirtmeye gerek yoktur.
Kabine adına, Amasya’da Heyet-i Temsiliye ile görüşmelerde bulunan
Bahriye Nâzırı Salih Paşa Hazretleri bile bu gerçekleri göz önünde
tutarak Millî Meclis’in İstanbul’un dışında güvenli bir yerde toplanması
gereğine vicdanı ile de düşüncesi ile de kanaat getirmiş ve bu hususu
uygun bulduğunu imzası ile doğrulamıştır. Millî Meclis’in düşman
baskısından uzakta ve tam bir güvenlik içinde bulunan bir yerde
toplanması halinde, İstanbul’da toplandığı takdirde akla gelebilecek
bütün sakıncalar ortadan kalkmış olacağı gibi, Hilâfet ve Saltanatın
tehlikede olduğunu dünya kamuoyuna ve özellikle İslâm âlemine fiilen
duyurmuş olacak, millî varlık ve bağımsızlığımızın aleyhinde alınması
muhtemel bir karar karşısında vatana ve millete karşı olan görevlerini
yerine getirebilecek ve İtilâf Devletleri karşısında, Meclis’in milletin
kaderine tamamen hâkim bulunduğu daha açık bir şekilde ortaya
konabilecektir. Meclis’in İstanbul dışında toplanması halinde akla
gelebilecek olan sakıncalar aşağıdadır:
Millet düşmanları, İstanbul’un gözden çıkarıldığı yolunda zararlı bir
propagandaya fırsat bulacaktır. Hükûmet, İstanbul’da olduğu gibi, Meclis
ile kolayca temas ve bağlantı kuramayacaktır. Meclis’in açılış töreni,
Zâtışâhâne’yi yolculuk zahmeti ile karşı karşıya bırakmamak için, vekil
tayin buyuracakları bir kişi aracılığıyla yapılabilecektir. İşte bu
sakıncalar dolayısıyla, şimdiki Hükûmet, Millî Meclis’in İstanbul
dışında açılmasını kabul etmemiştir. Hükûmetin bu olumsuz kararı
yüzünden söz konusu aşağıdaki sakıncalar da eklenmektedir:
Millî Meclis’in kanuna uygun olarak toplanması, Meclis-i Meb’usan ile
Âyân Meclisi’nin aynı yerde ve aynı zamanda bulunmasına bağlı
olduğundan, Hükûmetin İstanbul dışında, uygun göreceği bir yerde
toplanmaya razı olması yüzünden Âyân Meclisi ve Hükûmet, İstanbul
dışındaki toplantıya katılmayacak ve Zâtışâhâneye şekline uygun olarak
Meclis’i açtırmayacaktır.
Bu durum karşısında, Millî Meclis’in İstanbul dışında toplanmasına,
kanun bakımından imkân kalmadığı için, yukarıda bildirilen sıkıntılara
rağmen, İstanbul’da toplanması bir zorunluluk şekline girmiş bulunuyor.
Sayın milletvekilleri İstanbul’a gitmekten çekinerek, İstanbul dışında
kendiliklerinden toplandıkları takdirde, böyle bir toplanma elbette
Millî Meclis’in herkesçe bilinen yasama gücünü temsil edemez. Belki,
milletin varlığını, gayelerini, bağımsızlığını temsil edecek, onun
hakkında verilecek hükümleri eleştirecek ve yine millete dayanarak
reddedebilecek bir millî kongre şeklinde olabilir. Bu takdirde, Millî
Meclis de elbette İstanbul’da toplanmamaya mahkûm olur. Böyle bir
davranışın, hükûmetin karşı çıkmasına, zorlayıcı tedbirler almasına ve
sonunda millet ile İstanbul Hükûmeti arasındaki her türlü ilişkinin
kesilmesine yol açacağı da düşünülebilir.
Anadolu ve Rumeli Müdafaa-i Hukuk Cemiyeti, yukarıda dile getirilen
bütün hususları gözden geçirip tartıştıktan sonra, Millî Meclis’in
İstanbul’da toplanma zorunluluğuna karşı, durumu bütün milletvekillerine
bildirerek, her birinin düşünce ve görüşlerini almayı görev saymıştır.
Bundan başka, sayın milletvekillerinin İstanbul’da Millî Meclis’e
girmeden önce, kolayca bir araya gelebilecekleri bazı yerlerde toplanıp
aşağıdaki hususları Hey’et-i Temsiliye’ye bildirmeleri gerekli
görülmüştür. Görüşülecek hususlar şunlardır:
a) Meclis’in İstanbul’da toplanması zorunluluğuna karşı, İstanbul ve
İstanbul dışında olmak üzere bütün yurtta alınması gerekli tedbirler,
yapılması gerekli hazırlıklar;
b) Meclis-i Meb’usan’da vatanın bütünlüğünü, devlet ve milletin
bağımsızlığını kurtarmaktan ibaret olan amacı korumak ve savunmak için
birleşmiş, azimli bir kadro kurma çarelerinin düşünülmesi;
Milletvekillerinin yukarıdaki hususları görüşmek için toplanmaları uygun
görülen yerler şunlardır:
Trabzon, Samsun, İnebolu, Eskişehir, Bursa, Bandırma, Edirne.
Madde 2- Birinci maddeyi, olduğu gibi, bölgelerinizde
bulunan milletvekillerine bildirerek, önce, en kısa zamanda onların
kişisel görüşlerini almak ve bunları vakit kaybetmeden bir yandan
Hey’et-i Temsiliye’ye bildirmek, bir yandan da bölgelerinizdeki Merkez
Hey’etlerine ulaştırarak bu konuda faaliyet göstermelerini sağlamak.
İkinci olarak, bölgelerinizdeki milletvekillerinin birinci maddede
gösterilen yerlerde huzur ve güven içinde toplanmalarını sağlayarak,
görüşme sonuçlarının Hey’et-i Temsiliye’ye bildirilmesi için gereken
tedbirlerin alınması istenir.
Sizlerin seçim bölgelerinden milletvekili olup da şimdi İstanbul’da
bulunanların kendi seçim bölgelerindeki teşkilâtı tarafından, İstanbul’a
yakın toplanma yerlerinden birine davet ettirilmesi gerekir."
Efendiler, 1919 yılı Ekimine ait olup da dokunmak istediğim bazı
olayları da, birkaç kelime ile özetlememe izninizi rica ederim.
İşgal altında bulunan İzmir İlindeki müslüman halk, zulüm görüyor ve
öldürülüyordu. Bunun için, Hükûmetten, İtilâf Devletleri’nin
temsilcileri katında etkileyici teşebbüslerde bulunmasını rica ettik.
Yunanlıların zulüm ve zorbalıkları devam ederse, aynı şekilde karşı
koymak mecburiyetinde kalınacağını bildirdik. İzmir’deki fecî olaylar
üzerine İstanbul’da bir gösteri toplantısı yapılmak istenmişti. Bunun
engellendiği haber alınınca, Cemâl Paşa’nın dikkatini çektik.
Anzavur, Bandırma çevrelerinde haince ve canavarca hareketlere
başlamıştı. Verdiği zararları önlemek için ve Karabiga, Bandırma
taraflarına çıkan Nigehban Cemiyeti’ne bağlı subaylar hakkında,
Balıkesir’de, Kâzım Paşa’ya ve diğer ilgililere yazdık. Otuz kadar
Nigehbancı subayın da bir yabancı işgaline zemin hazırlamak için,
Hrıstiyanlara karşı hareket etmek üzere, Trabzon ve Samsun’a
çıkacaklarını haber aldık. Derhal 15. Kolordunun ve Canik
Mutasarrıfı‘nın dikkatlerini çektik.
Yüksek topluluğunuzca bilinmektedir ki, başlangıçta, Maraş, Urfa, ve
Antep’te İngiliz birlikleri vardı. Bu birlikler, Fransız askerleri ile
değiştirildi. Bu yüzden, işgali yeniden önlemeye çalıştık. İşgalden
sonra da önce siyasî daha sonra fiilî teşebbüslere geçtik.
Bozkır’da yeniden önemli sayılabilecek bir ayaklanma oldu. Onun
bastırılması için çeşitli tedbirlere başvurduk.
Maraş ve Antep’te Kılıç Ali Bey’i, Çukurova Bölgesine de Topçu Binbaşısı
Kemal ve Yüzbaşı Osman Tufan Bey’leri göndererek ciddî teşkilâtlanmaya
ve faaliyetlere geçtik.
Efendiler, bu arada hatırıma gelen bir noktayı da bildirmiş bulunayım:
Sivas Kongresi’nden sonra, Hey’et-i Temsiliye, sorumluluğu kendi üzerine
alarak, kongrelerin tüzük ve bildirileri dışında ve Sivas Kongresi
Tüzüğü‘ne ek olmak üzere, "Müdafaa-i Hukuk Cemiyeti Kuruluş Tüzüğüne
Ektir" başlıklı, "yalnız üyeleri için gizlidir" kayıtlı, silâhlı millî
teşkilâtlar için gizli bir yönerge düzenlendi. Düşmanla çatışılan
yerlerde bu yönergeye göre, silâhlı müfrezeler ve birlikler kuruldu.
Efendiler, 2 Kasım’da, Harbiye Nâzırı Cemâl Paşa’dan aldığım bir şifreli
telgrafta: "Zaten az olmayan dedikodulara biri daha eklendi. Ziya
Paşa’nın Ankara’ya kadar gitmemesi, destek lûtfedilen Hükûmetin
otoritesini kırmaktan başka bir anlama gelemez. Bu konuda Hükûmet,
görüşünde ısrarlıdır" denilmekte ve bunun cevabının acele beklenmekte
olduğu bildirilmekteydi. Ziya Paşa’nın gönderilmemesi ile ilgili
ricamıza Hükûmet yakınlık göstermemişti. Ziya Paşa’yı görevlendirmiş ve
göndermişti. Ziya Paşa, Eskişehir’e kadar gelmiş ve oradan izin alarak
geri dönmüştü.
Cemâl Paşa, aynı telgrafında "Bozkır Olayından dolayı basına verilen
bildirinin tarzını, hükûmet aramızdaki uzlaşmaya aykırı görmektedir"
diyordu. Oysa, böyle bir bildirimiz yoktu.
Dahiliye Nâzırı, memlekete bir takım hey’etler göndermeye kalkıştı.
Bunlardan biri de Harbiye Nezareti Eski Müsteşarı Ahmet Fevzi Paşa
adında bir zatın başkanlığında, Temyiz Mahkemesi üyelerinden İlhami ve
Fetva Emini Hasan Efendilerden kurulmuştu.
Hey’et-i Temsiliye’mizin temsilcisi olan Cemâl Paşa, bize bunu
bildirmemişti. 5 Kasım 1919 tarihli bir şifre ile, kendisinden bu
hey’etin niçin gönderildğini sorduk ve, "özellikle Fetva Emini ile Kâmil
Paşa Kabinesi zamanında polis müdürü olan kimselerin böyle bir hey’ette
neden bulunduklarının" anlaşılamadığını belirttik.
Efendiler, Fuat Paşa’nın, Ankara’da kolordusunun başında bulunmasını
gerektiren sebepler ortaya çıkmaya başladı. Bu sebeplerin önemlisi,
memleket içinde halkın zehirlenmeye başlanmasıydı. İç ve dış düşmanlarla
işbirliği yapanlar, Ali Rıza Paşa Kabinesi zamanında Ferit Paşa
zamanındakinden çok daha fazla başarılı olmaya başlamışlardı.
Kâzım Paşa, Balıkesir bölgesinde cephe kurmaya ve duruma hâkim olmaya
çalışıyordu. Salihli ve Aydın Cepheleri’ndeki sevk ve idarenin askerî
bir düzene sokulması gerekiyordu. Buraya, azçok tanınmış bir askerin
gitmesi lâzımdı. Elimizde yararlanabileceğimiz komutan olarak Konya’da
bulunan Refet Paşa vardı. Konya’daki kolordunun başına Fahrettin Bey
(Müfettiş Fahrettin Paşa Hazretleri) geçmiş bulunuyordu. Bundan dolayı,
Aydın Kuva-yı Millîye Komutanlığı‘nı yürütmek üzere cepheye hareketini
Refet Paşa’ya, Ankara’ya dönmesini de Ali Fuat Paşa’nın kendisine
yazmıştık.
Refet Paşa’nın Nazilli’ye vardığı anlaşıldıktan sonra da Genel Kurmay
Başkanlığı‘na gelmiş olan Cevat Paşa’dan, geçen savaşta tecrübe görmüş;
genç kurmaylardan seçilecek dört beş subayın, Nazilli’ye Refet Paşa’nın
yanına gönderilmesini rica ettim. Bu durumu Refet Paşa’ya da bildirdim.
Efendiler, Nazilli’ye giden Refet Paşa, Demirci Mehmet Efe’den komutayı
almaya gerek ve bunda bir yarar görmemiş, kimbilir ve belki de komuta
kendisine teslim edilmemiş. Demirci Efe’nin emrinde kurmay gibi görev
yapmayı daha yararlı ve uygun bulmuş... Refet Paşa bunu bize bildirdi.
Bölge şartlarını yakından görmüş bir kişinin kararını değiştirmek çok
defa güçtür. Çünkü, gerçekten Refet Paşa’nın gördüğü ve tercih ettiği
gibi, Efe’nin komutasını devam ettirmekte ve ona yardımcı olmakta yarar
vardı, yahut da Refet Paşa o cephenin komutasını herhangi bir sebeple
ele alamıyordu. Her iki ihtimale göre de, mutlaka komutayı al, diye emir
vermek anlamsız olurdu.
Asıl gariplik bundan sonra görüldü. Bir süre sonra, Refet Paşa,
Nazilli’de gözden kayboldu. Birkaç gün sonra, Balıkesir’de olduğunu, bir
takım yabancı subaylarla ilişkiye girip girmemesini bizden sorması
dolayısıyla anladık.
22 Aralık 1919 tarihinde verdiğimiz cevapta: "Millî teşkilâta bağlı
bulunanların, özellikle Hey’et-i Temsiliye üyesi olarak tanınmış
olmaları dolayısıyla, kendisinin yabancılarla hiçbir şekilde ilişki
kurmasını istemediğimizi bildirdik. Refet Paşa, yine ortadan kayboldu.
Nihayet bir gün, Bursa’dan Refet imzalı kısa bir telgraf aldık:
"İstanbul üzerinden, Bursa’ya geldim."
Bu telgrafın ne demek olduğunu bir türlü anlamıyordum. Refet Paşa’nın
İstanbul ile ne ilişkisi vardı? bir de "Nazilli - Balıkesir , Bursa"
yolu İstanbul’dan mı geçer? Bu bilmeceyi bir türlü çözemedim. Sonunda
mesele anlaşıldı.
Refet Paşa, Nazilli’den ayrıldıktan ve Balıkesir’de Kâzım Paşa’ya
uğradıktan sonra, Bandırma’ya inmiş; oradan da bir Fransız torpidosuyla
İstanbul’a gitmiş; orada bazı arkadaşlarıyla görüşmüş; daha sonra da
Bursa’ya dönmüş...
Efendiler, bu bilmeceyi hâlâ çözemiyorum. Beni bunda anlayışla
karşılayacağınızı umarım.
Refet Bey’in yerine bir İngiliz gemisi ile Samsun’a gelen Selâhattin
Bey’in gönderildiğini, aynı gemi ile Refet Bey’in İstanbul’a dönmesinin
istendiğini ve bunun üzerine gitmeyip istifa ettiğini, İstanbul
hükûmeti’nin benimle birlikte kendisinin de yakalanarak İstanbul’a
gönderilmemiz için her tarafa emir verdiğini biliyorsunuz. Bu kadar çok
bilinmeyeni çözememek, cebir bilenlerce pek bağışlanmazsa da, benim bu
noktada acze düştüğümü itiraf ederim. Gerçi, Ferit Paşa Kabinesi yerine
Ali Rıza Paşa Kabinesi geçmişti. Fakat, yeni kabinenin haber alma ve
yürütme araçlarının öncekinin aynı olduğunu biliyoruz.
Efendiler, Refet Paşa’nın bu hafif hareketi, Aydın ve Salihli
Cephelerinde, düzenli bir ordunun teşkiline kadar, ciddî bir sevk ve
idare kurulamamasına sebep oldu.
Efendiler, bu garip hikâyeden sonra, olayları yeniden bıraktığımız
noktadan izlemeye başlayalım:
Cemâl Paşa, bizim 5 Kasım 1919 tarihli şifremizin bir noktasını
anlayamamış. Bâbıâli merkezinden çektiği kısa bir şifre ile, şu şekilde
bir açıklama istiyordu: "Dahiliye Nâzırı‘nın şüphe çekebilecek şekildeki
davranışlarına dikkatinizi çekmeyi gerekli görürüz", cümlesinden amacın
ne olduğu anlaşılamadı. Bu noktanın acele olarak ve açıklanarak
bildirilmesi.
Bu kısa şifreye verdiğimiz cevap biraz uzundur. Sıkılmazsanız olduğu
gibi bilginize sunayım:
Sivas, 12.11.1919
Şifre
Harbiye Nâzırı Cemâl Paşa Hazretleri’ne
İlgi : 8.11.1919 tarih 8084 sayı:
Dahiliye Nâzırı Paşa Hazretleri’nin şüphe uyandıran iş ve
davranışlarından akla gelenler aşağıda bilginize sunulur:
1- Ankara gibi bazı illerde, sivil idare âmirlerini
telgraf başına çağırarak, Millî Mücadele sırasında Ferit Paşa Kabinesi
aleyhinde faaliyete girişenlerin durumlarını, Hükûmeti neden
suçladıklarını, bütün bunların kanuna ne dereceye kadar uygun olduğunu
tehdit edercesine soruşturma;
2- Uzun süredir hasta iken tifodan ölen Tokat
Mutasarrıfı‘nın ölüm sebebinin, esrarlı bir olay sayılarak, Sivas
ilinden şifre ile sorulması...
3- Adliye Nâzırı ile birlikte, Balıkesir Cephesinden
gelen Millî Hey’et ile yapılan gizli görüşme sırasında, Adliye
Nâzırı‘nın Millî Mücadele liderleri aleyhinde harekete geçilip
geçilemeyeceğini, kendisinin yanında söz konusu edebilmesi;
4- Nezaret’e geçildiği zaman, ilk vatanperverce iş
olmak üzere, vatan hainliği kesin delilleriyle ortaya çıkmış bulunan
eski Dahiliye Nâzırı Âdil Bey’in düşünce ve hareketlerinde kendisine sır
ortaklığı eden Dahiliye Müsteşarı Keşfi Bey’in, görevinden atılması
gerekirken, hâlâ yerinde bırakılması ve onun aracılığıyla sivil memurlar
arasında değişiklikler yapılması.
Tabiîdir ki, bu müsteşarın tayin ettireceği memurlar pek haklı olarak
milletin güvenini kazanamaz. Söz gelişi, Millî Mücadele’nin
başlangıcından sonuna kadar karşı bir tutum takınmış ve sonunda halk
tarafından işten el çektirilmiş ve hastalığı dolayısıyla da o zaman
tutuklanması ve uzaklaştırılması yoluna gidilmemiş olan eski Kayseri
Mutasarrıfı Ali Ulvi Bey, yöneticilik özelliklerinden büsbütün yoksun ve
güçsüz takımından olmasına rağmen Burdur’a tayin
buyurulmuştur.
Yine yetersizliğinden ve Canik Sancağı için uygun görülmediğinden,
kendi isteği ile vaktiyle İstanbul’a gönderilen Ethem Bey’de Menteşe’ye
atanmıştır. Aydın Mutasarrıflığına da eskiden Niğde Mutasarrıfı iken
Sıvas’a getirilen Cavit Bey atanmıştır.
Bütün bunlara rağmen, eski Konya valisi vatan haini Cemâl Bey’in adamı
olan Antalya Mutasarrıfı, arka arkaya yaptığımız başvurulara ve halkın
feryatlarına karşılık, hâlâ yerinde oturuyor.
5- Özlük İşleri Müdürlüğü gibi en önemli görev, bir
Ermeni elinde bulunduruluyor.
6- Basın Yayın Müdürlüğü‘nde ve Ajans’ın durumunda
bir değişiklik görülmemektedir.
7- Memleketin geleceğini garantiye alacak tek
kuvvetin millî birlik olduğu ve bunu da ancak millî teşkilâtın devam
ettirebileceği bilinmektedir. Bu birlik ve teşkilâtın, vatanı
parçalanmaktan kurtarmak, devlet ve milletin bağımsızlığını korumaktan
ibaret olan kutsal gayesini bozmaya çalışanlar da, İstanbul’daki
bozgunculardır. Bunların zararlarının önlenmesi, ancak kuvvetli ve ciddî
bir disipline bağlıdır. Bunun da başlıca çaresi, polis müdürünü namuslu,
milliyetçi, yetenekli, teşebbüs gücü taşıyan kimselerden seçmek ve
atamaktır.
Oysa, zâtıâlîlerince de bilinmektedir ki, bugünkü Emniyet Genel Müdürü,
düşürülmüş olan vatan haini eski kabinenin ve ona bağlı olanların
biricik koruyucusudur. Sait Molla’nın Mister Frew’a yazmış olduğu
mektuplardan anlaşıldığına göre de bu kişi, muhaliflere yani millet
düşmanı olanlara bugün kucak açmakta, sığınaklık etmektedir. Amasya’da
Salih Paşa Hazretleri de bunu doğrulamışlardır. Halbuki, Dahiliye
Nâzırı, memleket ve milletin mukadderatını böyle bir şahsın elinde
bırakmakta bir sakınca tasavvur etmiyor, belki yarar görüyor demektir.
Jandarma Komutanı Kemal Paşa’nın ise, gerek millî dâvâ ve gerek sizler
için zararlı bir şahıs olduğu bir gerçek iken, hâlâ makamında kalması da
Dahiliye Nezareti’nin iyi niyetine mi verilmelidir?
Hey’et-i Temsiliye adına
Mustafa Kemal
Efendiler, Harbiye Nâzırı‘nın 9 Kasım 1919 tarihli bir telgrafı vardı. O
telgrafın içindekiler de ilgi çekicidir. Cemâl Paşa bu telgrafında,
Kabinenin düşüncesini şu noktalar üzerinde yoğunlaştırıyordu:
1- Seçimlerin güvenlikle yapılabilmesi,
2- Meclis-i meb’usan’ın İstanbul’da
toplanması,
3- Millî Teşkilât adına hükûmet işlerine
karışılmaması için, hükûmetin tarafınıza başlangıçtan beri yaptığı
bildiriler kesindir.
4- Birçok telgrafınızda ileri sürülen isteklerin de
aynı nitelikte, yani müdahale niteliğinde olduğu açıktır.
5- Hükûmet, kendi bildirisinde tespit ve ilân ettiği
tarafsızlıktan ayrılmayacaktır. Bu bakımdan millî teşkilât aleyhinde
bulunanları baskı altında tutma ve cezalandırma yoluna gidemez."
Telgrafın sonunda da şu tehdit vardı: "Şimdiki durum bir süre daha devam
edecek olursa, kabine kesinlikle çekilecektir.
Saygıdeğer Efendiler, bu maddelerin ifade ettikleri anlamlar, aslında
bütün gerçekleri ortaya koymuş bulunuyordu. Kabine, Millî Teşkilât
aleyhinde bulunanların memleket ve millete düşman olduklarını kabul
etmiyordu. Millî teşkilât ile bizi bir tutuyordu. Adapazarı, Karacabey,
Bozkır, Anzavur olaylarını suç olarak saymıyordu.
Cemâl Paşa’ya verdiğimiz karşılıkta, bu noktaları açıkladıktan sonra,
Hükûmetin duygu ve eğilimini açık olarak söyletmek maksadıyla şu cümleyi
de ekledik: "Bildirdiklerinizden anladığımıza göre, İstanbul Hükûmeti,
millî teşkilâtın varlığını belki de gereksiz görüyor. Gerçekten durum bu
merkezde ve millî teşkilâta ihtiyaç olmaksızın memleketi kurtaracak bir
güce sahip bulunuluyor ise, ona göre gerekenlerin yapılmak üzere açıkça
bildirilmesini, aradaki her türlü yanlış anlamanın giderilmesi için arz
ve istirham ederiz."
Dahiliye Nâzırı Damat Ferit Paşa Sürekli Olarak Millî Birliği Bozmakla,
Efendiler, Cemâl Paşa’nın özel olarak Sivas’a gönderildiği 10 Kasım 1919
tarihli ve kendi el yazısıyla olan bir mektubunu da 18 gün sonra - yani
28 Kasım 1919 tarihinde - almıştım. Cemâl Paşa bu mektubunda, yapılan
yazışmalarda söz konusu olan sorunları madde madde özetliyor ve her biri
hakkında açıklamalar yapıyordu.
Hele, Meclis-i Meb’usan’ın İstanbul’dan başka bir yerde toplanmasından
söz ederken, "Bu konuda Padişah’ın rıza göstermeyeceği iyice
anlaşılmıştır. İşgal kuvvetlerinin Meclis-i Meb’usan’a saldırmalarının,
belki Osmanlı Devleti için iyi sonuçlar verebileceğini, Amerikalılar
hissettirdiler ve hattâ açıkça da belirttiler" diyordu.
Cemâl Paşa, "Kuva-yı Millîye ruhu taşımayan memurların kodamanları,
işgal ordularına âdeta sırtlarını dayamış durumdadırlar" şeklinde, sanki
bilinmeyen bir bilgi verdikten ve bu bilgiyi, "eski kabine üyelerinin
çoğu sırtını dayamıştır" bilgisi ile tamamladıktan sonra, "söz gelişi,
Polis Müdürü‘nün değiştirilmesinde bu durum bütün açıklığı ile ortaya
çıktı" diye bir de örnek veriyor.
Cemâl Paşa, Kabine birçok işler yapmayı düşünmüş ise de, "köklü bir
faaliyet için dayandığı kuvvetin ciddiyetine hâlâ inanamadı" cümlesi ile
bizi suçladıktan sonra, kanaatini şöyle dile getiriyordu: "Dahiliye
Nâzırı bu kuvvete - yani Kuva-yı Millîye’ye ihtiyaç gösterenlerin
başındadır, desem abartılmış olmaz."
Cemâl Paşa’nın mektubuna imza koyduktan sonra, yine kendi imzası ile
eklediği bir özette şu cümle yer alıyordu: "Muhalifler ve yabancılar
Meclis’in açılmasına engel olmaya karar vermişlerdir. Hey’et-i Temsiliye
de bu engellemeye toplanma yeri çekişmesiyle devam ederse işimiz Allah’a
kalıyor demektir."
Efendiler, bu mektupta yazılanlarda ve bundan önce gelen yazılarla
bundan sonra devam edecek olan düşüncelerde hâkim olan mantık, yorumlama
ve görüş sağlamlığı hakkında söz söylemeyeceğim. Yalnız, bu mektuba 28
Kasım 1919 tarihinde verdiğimiz etraflı cevabın bir tek cümlesini olduğu
gibi aktarmakla yetineceğim. O cümle şudur: "Saltanat Hükûmeti’nin köklü
bir teşebbüs için dayandığı kuvvetin ciddiyetine güvenemediğini gösteren
maddeleri gerçekçi bulmuyoruz."
Efendiler, Dahiliye Nâzırı Damat Ferit Paşa, durup düşünmeden sürekli
olarak millî birliği bozacak, milleti her gün biribiri ardınca
yayılmakta olan saldırılar karşısında sessiz ve hareketsiz tutacak
tedbirler almaktan geri kalmıyordu. Diğer Nezaretleri de aynı prensip
doğrultusunda harekete teşvik ettiği görülüyordu. Söz gelişi,
Eskişehir’de Hamdi Efendi adında bir kadı vardı. Kuva-yı Millîye’nin
aleyhinde olduğu için orada duramamış, bir daha dönmemek üzere
İstanbul’a gitmiş ve bu Kadı Efendi yeni kabine tarafından tekrar
Eskişehir’e gönderilmiş. Durum açıklanarak, adı geçen kadının
değiştirilmesi gereği, Mutasarrıf tarafından Adliye Nezareti’ne
yazılmış, cevap verilmemiş. Mutasarrıf ve Eskişehir Bölge Komutanı, bu
durumu Hey’et-i Temsiliye’ye bildirmekle birlikte, "eğer Nezaret bu
yazıyı dikkate almayacak olursa, bu Kadı‘nın kovulması zaruridir.
Zâtıdevletlerinin görüş ve emirleri istirham olunur" deniliyordu. Biz de
görüşümüzü bekleyenlere şu karşılığı vermek zorunda kaldık: "Millî
dâvâya bağlı olacağına söz veren bu ilke çerçevesinde millî teşkilât’ın
her türlü yardımını sağlamış olan Saltanat Hükûmeti’ne adı geçen
kadı‘nın değiştirilmesi kabul ettirilemezse, sonunda kovulmasının bir
zorunluluk haline geleceği açıktır." Şüphesiz, bu durumda bulunan
İstanbul memurları az değildi.
Harbiye Nâzırı Cemâl Paşa’nın, buna benzer birtakım işlerden söz eden ve
kabinenin görüşünü bildiren 24 Kasım 1919 tarihli bir şifresinin ilk
cümlesi şuydu:
"Devletin iç işleri ve siyasî politikası kesinlikle ortaklık kabul
etmez." Bu telgrafa 27 Kasım 1919 tarihinde verdiğimiz ayrıntılı
cevapta, biz de şöyle dedik: "Devletin içişleri ve siyasî politikasının
kesinlikle ortaklık kabul etmediği bir gerçek olmakla birlikte, benzeri
görülmemiş olan bugünkü durum karşısında, vatan ve milletin geleceğini
güvence altına alacak olan millî teşkilâtı, bilerek veya bilmeyerek
zayıflatacak ve millî birliği bozacak hiçbir davranışa milletin razı
olamayacağı da pek haklı ve doğaldır." Bu telgrafın son cümlesi
şöyleydi: "hey’etimiz, imzasını taşıyan sözlerine tamamıyla bağlıdır... Şu
kadar ki, sözlerde karşılıklı olmak gerekir. Oysa, Hükûmet, Salih
Paşa’nın imzasını taşıyan sözlerin ve notların daha hiçbirini yerine
getirmemiş ve eğer varsa, engelleyici sebepler bile bildirilmemiştir."
Efendiler, şimdi vereceğim kısa bilgiler ve bu bilgileri doğrulamak
üzere göstereceğim belgeler, Ali Rıza Paşa Kabinesi’nin bizi suçlamakta
ne kadar haksız ve hükûmet işlerinde, en hafif anlamıyla ne kadar
kayıtsız olduğunu yüksek kurulunuzun gözleri önüne serecektir
zannederim.
Efendiler, İstanbul’daki gizli dernekler ve bu derneklere öncülük eden
ve Harbiye Nâzırı Cemâl Paşa’nın mektubunda da itiraf edildiği üzere,
sırtlarını yabancılara dayamış olan birtakım şahıslar, bol para ve Ali
Rıza Paşa Kabinesi’nin gösterdiği alabildiğine hoşgörme ve uyuşukluk
sayesinde, memleketi baştan başa ateşe vermek için olanca güç ve
gayretleriyle çalışıyorlardı. Bu konudaki bilgiler ve elde edilen
belgeler de, hükûmetin anlaması ve bilgileri dışında bırakılmış değildi.
İstanbul’daki teşkilâtımız ve aldığımız tedbirler sayesinde elde edilmiş
bir kısım belgeler olduğu gibi Cemâl Paşa’nın ve Sadrazam Paşa’nın
ellerine teslim edilmişti. Bu belgeler, o tarihte yabancı temsilcilere
de verilmiş ve bu yolla İtilâf Devletleri hükûmetlerinin çoğu tarafından
öğrenilmiş ve o tarihlerde özetleri bütün komutanlara ve öteki
ilgililere duyurulmuş olduğuna göre, artık olayın tarihe karışmış olduğu
bugünde, yüce kurulunuzca ve milletçe bilinmesinde bir sakınca
görmüyorum.
Millî Mücadele sırasında uğradığımız açık ve gizli güçlükler üzerinde
köklü bir fikir verebilecek ve gelecek kuşaklara ibret ve ders olacak
nitelikteki sözkonusu belgeleri, olduğu gibi bilgilerinize sunmayı uygun
buluyorum. Bu belgeler, İngiliz Muhipler Cemiyeti’nin sözde başkanı
olarak tanınmış bulunan Sait Molla’nın, Mister Frew adındaki Papaza
gönderdiği mektupların kopyalarıdır.
Efendiler bu mektupların kopyalarının alındığını hisseden Sait
Molla’nın, Türkçe İstanbul Gazetesinin 8 Kasım 1919 tarihli sayısında bu
mektuplardan söz ederek uzun ve sert bir dille kaleme alınmış bir
yalanlama yayınlamış olmasına rağmen, gerçekler, inkâr edilemez. Bu
mektupların kopyaları, Sait Molla’nın evinden ve mektupların
müsveddelerinin yazılı bulunduğu bir defterden aynen alınmıştır. Bu
durum bir yana, mektupların içindekiler, memlekette kendini gösteren
durumlar ve olaylarla ve ayrıca, ne oldukları ortaya çıkan bazı
şahıslarla tam bir uygunluk göstermektedir. Şimdi izin verirseniz bu
mektupları tarih sırasıyla sunayım:
Birinci Mektup
--------------
Aziz Dostum,
Verilen iki bin lirayı Adapazarı‘nda Hikmet Bey’e gönderdim. Oradaki
işlerimiz pek yolunda gidiyor. Birkaç gün sonra verimli sonuçlarını elde
edeceğiz. Şimdi aldığım şu bilgileri, şu pusulamla acele olarak size
müjdelemek istedim. Yarın sabah kendim gelip detaylı bilgi
vereceğim.
Kuva-yı Millîye taraftarlarının Fransa’ya büyük bir eğilim
gösterdiklerini ve General Franchet d’Esperey’nin Sivas’a gönderdiği
subayların, Mustafa Kemal Paşa ile görüşerek İngiliz Hükûmeti aleyhinde
bazı kararlar aldıklarını Ankara’daki "N.B.D. 285/3" adamımız bize özel
olarak bir kurye ile gönderdiği mektupta bildiriyor. "D.B.K. 91/3" her
ne kadar derneğimiz üyesi ise de, bende, bu zatın Fransızlara casusluk
ettiği ve sizin bu örgüte başkanlık ettiğinizi etrafa yaymış olduğu
kanaatı uyanmıştır. Bu konu üzerinde de zâtıâlilerinin görüşlerine ve
yüksek güvenlerine aykırı olarak söyleyeceklerimle, şimdiye kadar o
kişiye güvenmekle yapmış olduğunuz hatâyı ortaya koymuş olacağım. Dün
sabah Âdil Bey’le birlikte Damat Ferit Paşa Hazretleri’ni ziyaret ettim.
Biraz daha sabretmeleri ve beklemeleri gereğini tarafınızdan kendilerine
bildirdim. Paşa Hazretleri, cevap olarak size teşekkür etmekle birlikte,
Kuva-yı Millîye’nin Anadolu’da tamamen kök saldığını, buna karşı bir
hareketle başındaki lanetlilerin tepelendirilmedikçe, kendilerinin
iktidar konumuna gelemeyeceklerini, Zatışâhâne’nin de kabulüne sunulan
anlaşma hükümlerinin konferansta savunulmasına imkân olmadığını, Kuva-yı
Millîye’nin güvenliği bozduğunu ileri sürerek, işin çabuklaştırılmasına
çalışmamızı ve İngiliz basınının Kuva-yı Millîye aleyhinde yayın
yapmasının sağlanmasını, torpido ile özel olarak gönderilen "E.B.K.
19/2"ye telsiz telgrafla dün görüştüğümüz konular üzerinde talimat
verilmesini rica ediyor. Bu gece 23.00’te Âdil Bey sizi (K)da görecek ve
Ferit Paşa’nın özel bazı ricalarını daha bildirecektir. Ondan sonra da
Zâtışâhâne ile Mister "T.R." görüşebilecektir. Refik Bey’e artık
güvenmeyiniz. Sadık Bey de bizimle çalışabilecektir. Saygılarımı
sunarım.
Sait
Not: Karacabey ve Bozkır’dan henüz bir haber
almadık.
İkinci Mektup
-------------
12 tarihiyle Ankara’daki "N.B.D. 285/3" tarafından gönderilen mektupta,
Sivas Hey’et-i Temsiliyesi’nden ve Em. Kur. Alb. Vasıf Bey’in, d’Esperey
ile temas etmek üzere gönderileceği ve birkaç güne kadar yola çıkacağı
bildiriliyor. Hikmet Bey paraları almış. biraz daha para istiyor. Önceki
gün sizi ziyarete geldiğimde takip edildiğimi söylememiştim. Dönüşümde
biri sarı bıyıklı diğeri kumral ve köse iki şahsın sokak başında beni
beklediklerini gördüm. Gece olduğu için epeyce korktum. Yalnız
biribirlerine yavaşça "bu Sait Molla imiş, artık gidelim" dediklerini
işittim. Bu fazla temas benim için hayırlı olmayacak. Fuat Paşa Türbesi
yakınlarındaki görüştüğümüz evi tutabilirseniz buluşabiliriz. Nâzım
Paşa, Cemiyetimizden haberdar olmuş. Bana çok gücendi. İzninizle "N.B.S.
495/1" düzenine kendilerini kattım. Ev işi yoluna konuncaya kadar teması
bu kişi yapacaktır. Karacabey’de "N.B.D. 289/3"‘e gönderilen bin iki yüz
lira alınmıştır. Yola çıkacaklardır. Ferit Paşa, Bâbıâli’ye verilecek
notayı her dakika beklemektedir. Zâtışâhâne bu durumdan pek üzgündür.
Teselli ettirmeniz ve daima kendisine ümit verici demeçler verdirmeniz
çıkarlarımız gereğidir. Bizim Padişahların her şeye karşı zayıf
olduklarını unutmayınız. Seyit Abdülkadir Efendi, o konu üzerinde pek
tuhaf sözler söyledi. Sözde, arkadaşları "vatanseverliğe sığmaz"
diyorlarmış. Artık siz gereğini yapınız. Polis Müdürü Nurettin Bey’in
değiştirileceği söyleniyor. Hepimizin koruyucusu olan bu kişi hakkında
gereken kimselerin dikkatini çektiriniz. Saygılarımı
sunarım.
Not: Ali Kemal Bey o kişiyle görüşmüş. Konuşmayı
idare edemediğinden karşısındaki maksadını anlamış ve hattâ kendisine
esaslı bir hakaretle, "biz sizin İngilizler hesabına çalıştığınızı
anladık" demiş.
Üçüncü Mektup
-------------
Yapılan propagandaları Göz Doktoru Esat Paşa kolu ve özellikle
Çürüksulu Mahmut Paşa, resmî bilgilere dayanarak durmadan
yalanlattırıyor ve halkın heyecanını yatıştırmaya çalışıyorlar. Bu
adamlara başvurulduğunda hiç cevap verilmemesini, dün kararlaştırılan
kişiye, Zâtışâhâne vasıtasıyla emir vermenizi rica eder, saygılarımı
sunarım.
Sait
Dördüncü Mektup
---------------
Aziz Üstad
Muhipler (İngiliz Muhipler Cemiyeti üyeleri) arasında Farmason örgütü
itirazlara sebep oluyor. İttihatçıların tuttuğu yoldan gidilmesinden
çekiniliyor. Bu programı, örgütün idaresine tam bir imanla yetiştirilmiş
gençlerin alınmasıyla uygulayabileceğiz. Benim kıyafetimin engel olması
yüzünden, eski dostunuz "K.B. V.4/35" kararlaştırılmış olan esaslar
çerçevesinde işe başlayacaktır. Ankara ve Kayseri’den yine haber yok.
Saygılarımı sunarım üstâdım.
Sait
Beşinci Mektup
--------------
Üstâd,
Kasideci - zâde Ziya Molla dün Adam Block’a haber göndermiş, eski dostu
olduğuna güvenerek benim başında bulunduğum Muhipler Cemiyeti’nin
gördüğü korumanın, İngilizler’in karakter yapısı ile
bağdaştırılamadığını ve bunun kamuoyunda kötü etkiler yaptığını, bu
bakımdan cemiyeti namuslu kimselerin temsil etmesi gerekeceğini dolaylı
olarak bildirmiş ve benim aleyhimde pek çirkin şeyler ilâve etmiş. Bu
kişinin bana karşı şahsî düşmanlığı olduğunu hatırlatmak isterim. Ziya
Molla’nın damadının kardeşi eskiden benim karımdı. Kendisini boşadığım
için bana böyle bir düşmanlık yöneltildi. Durumun, Adam Block
Hazretleri’ne bildirilmesini ve Ziya Molla’nın şimdi İngiliz yanlısı
olmayıp, Millî Mücadele’yi benimseyenlerin bir propaganda aracı ve
Mustafa Kemal Paşa ile aralarında ilişki bulunduğunu ve beni suçlamakla
kendi içyüzünü göstermekte olduğunu yüksek dikkatlerinize sunmak
isterim.
Sait
Not: Bir sakınca yoksa Adam Block Hazretleri’ne size
olan hizmetimi bildiriniz.
Altıncı Mektup
--------------
Sayın Üstâd,
Ankara’dan "N.B.D. 295/3"ten kurye ile gelen 20 Ekim 1919 tarihli
mektupta, "K.D.S. 93/1", talimatımız gereğince orada bırakılarak,
kendisi Kayseri’ye hareket etmiştir. Talimatın onaylı bir kopyesinide
Galip Bey’e gönderdiğini bildiriyor. Önceki ödenek harcandığı için
yeniden ödenek istiyor. Gizli örgütün yayıldığını, başındaki
bozgunculardan yakasını kurtaran Muhiplerimizin, şimdilik köylerde
kalmak şartıyla el altından işe başladıklarını müjdeliyor ve
zâtıâlilerinin son plânlarının iyi sonuç vereceğini bildiriyor. "M.K.B."
düzgün Türkçesi sayesinde önemli roller çeviriyormuş. Hele hocalığına
diyecek yok diyor. Talimatın "XVV." plânı tamamen hazırlanmış. Aramıza
yeni yabancılar girmemiş ise, durum sezilmeden, hedef fiilen elde
edilmiş olacaktır. Yeni ödeneğin gönderilmesini beklemek üzere kurye
"4R" burada alıkonulmuştur.
23/24.10.1919
Sait
Not: Ahmet Rıza Bey’in İtalyan mandası ile ilgili
demecini mektubun sonuna ekledim. Kendisinin Fransa’ya geçmesi bizce
tehlikeli olur. Bunu engelleyiniz.
Yedinci Mektup
--------------
Üstâdım,
Ali Kemal Bey dün o kişiyle görüşmüş. Basın konusunda biraz ağır olmak
gerektiğini söylemiş. Bir kere, bir görüşe inandırılmış olan düşünce ve
kalem erbabını, o görüşe zıt bir amaca yöneltmek, bizde kolaylıkla
mümkün olmaz. Bütün resmî memurlar, Millî Mücadele’yi şimdilik iyi
görüyor demiş. Ali Kemal Bey, talimatınıza harfi harfine uyacak. Zeynel
Abidin Partisi’yle de işbirliği yapmaya çalışıyor.
Sözün kısası, işler bulandırılacak. Bugünlerde Fransız ve Amerikan
çevrelerinde benim adım çok geçiyormuş. Bunun hikmetini hâlâ
anlayamadım. Millî Mücadele taraftarlarının, bu hükûmetin siyasî
memurları üzerinde yaptıkları etkinin sonucu olarak, hayatımın korunması
size emanet edilmiştir. Ben kendi kendime, bu ümitle cesaret veriyorum.
Hikmet ile bizzat görüştüm. Bu sefer kendisini kaypakça gördüm. Bununla
birlikte kesin olarak söz verdi. "Ben merdim. Sözümden dönmem" dedi.
Sivas olayını nasıl buldunuz? Biraz düzensiz ama yavaş yavaş düzelecek.
Kadıköylü de işi üzerine alıyor. Fakat o yere batası İttihatçı basın,
bazan bizim işlere engel oluyor. Bunların yazılarına dikkat etmek
gerekir. Paşamız hâlâ sinirli. "Ne vakit olacak?" diyor. Ev sorununun
hâlâ çözülmemiş bulunması, temas ve ilişkilerimizi güçleştiriyor.
"N.B.S. 495/1" Konya’ya önem verilmesini tavsiye ediyor. Size kendisinin
ağızdan anlattığı konu üzerinde dikkatini çekmemi rica ediyor. Ali Kemal
Bey’in son felâketi üzerine üzüntülerinizi bildirdiğinizi söyledim. Bu
kişiyi elde bulundurmak gerekir. Bu fırsatı kaçırmayalım. Bir hediye
sunmak için en uygun zamandır. 19 Ekim tarihli mektubumu almadığınıza
üzgünüm. Aracı olan şahsı biraz sıkıştırınız. Tehlikeden sakınmak benim
için pek önemlidir. Yeni bir parola gönderiniz. Hikmet’e ve Kadıköy’lüye
numaralarını vereceğim. Saygılarımı sunarım üstâdım.
Sait
Not: Birkaç defadır söylemek istediğim halde
unutuyorum. Mustafa Kemal Paşa’ya ve taraftarlarına biraz uygun
görünmeli ki, kendisi tam bir güvenle buraya gelebilsin. Bu işe çok önem
veriniz. Kendi gazetelerimizle taraftarlık edemeyiz."
Sekizinci mektup
----------------
Aziz üstâd,
Seçimleri geciktirmek ve geri bıraktırmak için gerek Mustafa Sabri ve
gerek Hamdi ve Vasfi Efendi’lerle talimatımız çerçevesinde uzun uzadıya
görüştüm. Rızalarını aldım. Seçim bölgelerinde propagandalar başladı.
Gereken şahısları elde edecekler. Bol para dağıtmak şekliyle oyları
dağılmaya uğratacaklardır. Zâtışâhâne’nin bu hususta aydınlatılması çok
gereklidir. Hedefe sizin yüksek görüş ve tedbirlerinizle ulaşacağımızı
temin ederim, üstâd.
Sait
Dokuzuncu Mektup
----------------
9.R" kurye geldi. Keskin’deki teşkilât bitmiştir. Arkadaşlara
propaganda için talimat verdim. Başarılarımızın ilk meyvelerini yakında
toplayacağımızdan eminim, üstâdım.
27/28.10.1919
Sait
Onuncu Mektup
-------------
Aziz Üstâd,
Sarayda, yeni kabine kurulması ile ilgili hazırlık ve plânların yer
aldığı haberi etrafa yayılmıştır. Bu işin hızlandırılması kaçınılmazdır.
Anadolu’daki örgütümüzün bazı plânları Kuva-yı Millîye’ce anlaşılmış.
Özellikle Ankara ve Kayseri’de aleyhimizde çalışmalar başlamıştır. Kürt
Cemiyeti, söz verdiği halde bir varlık gösteremedi. Çetelerimizden bir
kısmı yok ediliyor. Ne olursa olsun tasarlanan kabine mutlaka iktidara
getirilmelidir. Ali Rıza Paşa’nın, plânlarımızı önleyici tedbirler
alacağını da tahmin ediyorum. Bozkır’a gidecek adamlarımız tanınmış
kimseler oldukları için fazlasıyla korkuyorlar. Konya’da, "K.B. 81/1"e,
sizin aracılığınızla, olayın kızıştırılması için tebligat yapılarak
propaganda hey’etlerinin bu konuda faaliyete davet edilmesi gerek ve
zaruretini arz eder, saygılarımı sunarım.
29/30.10.1919
Sait
Not: Benim bir mektubumdan Hikmet’e bahsedilmiş. Bu
mektupta yazılanları nereden öğrenmişler? Hikmet’le kendim görüştüm.
Bunun doğru olduğunu Hikmet’ten şaşkınlık içinde dinledim. Casus benim
çevremde midir; yoksa sizin çevrenizde mi?"
On Birinci Mektup
-----------------
Aziz Üstâdım,
Kürt Tealî Cemiyeti’ndeki yakın dostlarımızla görüştüm. Yeni
geldiklerinden, birkaç gün sonra verilen talimat çerçevesinde hazırlık
yapacaklarını, yalnız Kürt aşiretlerinin bulunduğu Doğu illerine
gönderilecek arkadaşlar için büyük bir ödeneğe ihtiyaç olduğunu
söylediler. "D.B.R. 3/141"den gelen mektupta gösterdiler. Urfa, Antep,
Maraş‘ta Fransızlar aleyhine gereğinden fazla kışkırtmalar yaptıkları ve
kolordu komutanının takip ettiği yumuşak politikaya rağmen, halkı
kandırdıkları yazılıdır. Kabinenin başkanlığına Zeki Paşa’nın
getirilmemesi ile ilgili görüş doğru değildir. Bu kişi Kürtler üzerinde
hâkimdir. Eski Ermeni meselesi unutulmuştur. Sizin ileri sürdüğünüz
görüş, herhalde bugün için mevsimsizdir. Bunu, gereğinde, başka türlü
göstermek mümkündür. Üstâtça yardımlarını her dakika beklemekteyiz.
Karşıdaki olayı diğerlerine de yaymaya çalışıyoruz. Bendeniz,
saygılarımı sunarım.
Sait
On İkinci Mektup
----------------
Aziz Üstâdım,
Ahmet Rıza’nın Tan, (Le Temps) muhabirine verdiği demeç her halde
dikkatinizi çekmiştir. Emir Faysal’a Fransızlar’la anlaşma imzalamayı
tavsiye etmesindeki anlamın taşıdığı siyasî incelik, efendimizin
gözünden kaçmamalıdır. Kuva-yı Millîye liderleri, sonradan sonraya
Fransa’ya dikkate değer şekilde bir yaklaşma eğilimi gösterdikleri gibi,
Irak’ta çıkardıkları karışıklık bir yana, öte yandan Suriye’deki
hâkimiyetinize de darbe vurmak istiyorlar. Bu kuvvetin devamında
gösterilecek ilgisizlik ve kusur, İslâm dünyasının İngiltere aleyhindeki
olağanüstü ayaklanmasına yol açacaktır. Üzerinde özenle durulmuş olan bu
noktayı büyük bir değer vererek görmek ve yüksek seviyedeki siyasî
şahsiyetlerinize göstermek zorunludur. İleri sürdüğüm bu görüşle, ilmî
değerinize karşı bir saygısızlıkta bulunduğum yargısına varmayınız.
Çünkü, Türkiye üzerinde, sizden başka bir kuvvetin nüfuz ve egemenliğini
devam ettirmesi, siyasî gayemize aykırıdır. Fransa, İtalya ve özellikle
Amerika’nın, gerek devlet adamları ve gerek basınıyla bu kuvvete karşı
gösterdikleri çeşitli eğilimler, siyasî ve askerî üstünlüğünüzle
rekabete girişildiğinin açık bir delilidir. Ahmet Rıza gibi, Clemenceau
(Klemanso)‘nun, Pichon (Pişon)‘un ve çeşitli politikacıların eskiden
beri süregelen yakın dostluklarını kazanmış olan şahsiyetlerin Fransa’da
önemli bir rol oynayacağından ve kamuoyunu tam anlamıyla istedikleri
yöne çekebileceklerinden emin olunuz. Bu kişinin İsviçre’ye geçeceğine
dair bilgi alındığına göre, oradan bir fırsatını bulup Fransa’ya geçmek
emelinde olduğuna inanabilirsiniz. Balıkesir yakınlarındaki
kuvvetlerimiz bozularak kaçmış ve "A.R." de gizlenmiştir. Yeni kuvvetler
hazırlanıyor. Beş bin liradan aşağı olmamak üzere ödenek istiyor.
Karaman’dan "D.B.S. 40/5"ten gelen mektupta, şimdilik beklemek zorunda
olduklarını ve Kayseri’den "K.B.R. 87/4"ten gelen mektupta da, yakında
harekete geçeceklerini bildiriyor. Ziya Efendi’de "H.K.", "C.H."
bölgesinde örgütlenme tamamlanmış olduğundan yalnız ödenekle oraya
hareket etmek mecburiyetinde olduğunu söylüyor. İsterseniz durum
hakkında bizzat geniş bilgi verecektir. Sıkı bir şekilde takip
edildiğimizi, plân ve hazırlıklarımızdan Sivas’ın düzenli olarak haber
aldığını arz edebilirim. Mehmet Ali’ye güvenmeyiniz. Ağzı sıkı değildir.
Herhalde boşboğazlık ediyor. Dış plânlama ve teşkilâtta, bendenizden
başkasını kullanmasanız daha isabetli hareket edersiniz. Ali Kemal
Bey’in listeye alınması zorunludur. Bu kadar sırrımızı taşıyan bu zatı
gücendirirsek, plânlarımız olduğu gibi düşmanların eline geçer. Bu zatı
sıkça kollayınız. Saygılarımı sunarım üstâdım.
Sait
Not: Kemal yakalanmış, ona bağlı olması dolayısıyla
"K.B.R. 15/1")in örgütle ilişki derecesi ortaya çıkmış demektir. Bu zatı
korumak zorunludur."
Mister Frew’a Yazdığım Mektup
-----------------------------
Efendiler, bu geniş örgütlenmeye engel olmak ve yaratılan tehlikeli
durumlara son vermek için elimizden gelen her çareye başvurduk. Şimdiye
kadar dile getirdiğim ve bundan sonra sırası geldikçe de hatırlatmaya
çalışacağım, bildiğiniz isyanları, ihtilâlleri, resmî düşman
kuvvetlerinin tecavüzlerini bastırmak ve yok etmek için çok uğraştık.
Ali Rıza Paşa Kabinesi, gözüne batan Kuva-yı Millîye’yi batırmaya ve
bunun için bizimle didişmeye çalışmaktan başka, bir yardımda bulunmadığı
gibi, ondan sonra iktidar konumuna gelen sayın arkadaşları da onun
yolunda gitmekten ve sonunda felâketten felakete ve rezaletten rezalete
sürüklenmekten başka bir hizmet görmediler.
Efendiler, bütün bu gizli hazırlık kaynaklarının, Rahip Frew’un
kafasında toplandığı ve oradan, din kardeşlerimiz olacak hainlerin
kafalarına akıtılarak eylem haline dönüştüğü tahmin edildiğinden, Rahip
Frew’un, bir süre olsun, bu işlerden uzak kalmasını sağlar düşüncesiyle,
bizzat kendisine bir mektup yazdım. Mektubun iyi anlaşabilmesi için, şu
bilgiyi de ilâve edeyim ki, ben Mister Frew ile İstanbul’da bir iki defa
görüşmüş ve tartışmıştım. Frew’a Fransızca olarak gönderdiğim mektubun
Türkçesi şudur:
Mister Frew’a
Sizinle, Mösyö Marten’in aracılığıyla yaptığımız görüşmelerin
hâtırasını memnuniyetle saklamaktayım. Yıllarca memleketimizde ve
milletimiz arasında yaşamış olan sizin, hakkımızda en doğru düşünce ve
kanaatları taşıyacağınızı beklerdim. Oysa, ne yazık ki, İstanbul
çevresinde sizinle bağlantı kuran bazı gafil ve çıkar düşkünü
kimselerin, sizi yanlış yönlere sürüklediklerini pek büyük bir esefle
anlıyorum. Bunlar arasında Sait Molla ile hazırlanıp uygulamasına
başladığınız, güvenilir kaynaklardan haber alınan plânın, İngiliz
milletinin gerçekten suçlanmasını gerektirecek bir nitelikte olduğunu
bildirmeme izninizi rica ederim. Milletimiz, Sait Molla’nın değil, fakat
gerçek vatanseverlerimizin gözüyle görüldüğü takdirde, böyle plânların
artık memleketimizde ve milletimiz üzerinde uygulama alanı kalmadığı
yargısına kolaylıkla varılabilir. Nitekim, daha bugünün olaylarının
arasında yer alan Adapazarı ve Karacabey hâdiselerinin başarısızlığa
uğramış olması, sözümüzü doğrulamaya yeterlidir. Ancak buna ne gerek
vardı? İngiliz subayı Nowill’in, Diyarbakır bölgesinde, Müslüman Kürt
halkını kışkırtmak için pek çok çalıştıktan sonra, Malatya’da eski
Elâzığ Valisi Galip ve Malatya Mutasarrıfı Halil Bey’lerle Sivas
aleyhine yaratmaya çalıştığı olay, sonuç olarak bütün medeniyet
dünyasına karşı utanç verici değil miydi?
Size bütün ciddiyet ve samimiyetimle arz ederim ki, İngiliz milleti,
milletimizin kendisine karşı gösterdiği dostluk ve güvene değer
vermiyorsa, bundaki yanılgı pek derindir. Aksi takdirde ise,
kullandığınız yöntemler pek sakat olup sonuca ve başarıya ulaştıracak
nitelikte değildir. Sait Molla aracılığıyla Adapazarı‘na gönderilen iki
bin liranın, yakında olumlu sonuç getireceği şeklinde verilen sözün
asılsızlığını, olaylar size ispat etmiş olacağından fazla söze gerek
görmem. Özellikle, sizinle bağlantı kuran sahtekârlar tarafından ortak
çalışmalarınızda ve meselelerinizde Osmanlı Padişah’ının da rolü varmış
gibi gösterilmesi pek tehlikelidir. Siz pekâla takdir edersiniz ki,
Zâtışâhâne sorumsuz ve tarafsız olup, millî irade ve hâkimiyetimizi
ilgilendiren gerçekleri değiştirmez ve bozmazlar. Memleketimizde bulunan
İngiliz siyasî memurlarının, şüphesiz İngiliz milletinin eğitim ve
çıkarlarına aykırı olarak, vatan ve milletimiz aleyhinde, insanlık ve
medeniyet dışı ölçülerle yapılagelmekte olan faaliyetlerini, elimizdeki
belgelerle İngiliz milletinin gözleri önüne serersek, sonuç, dünyaca
takdire değer görülmez sanırım. Ancak, bu konuda garipliği dolayısıyla
şunu da bildirmek mecburiyetindeyim ki, siz bir din adamı olarak,
siyaset oyunlarında ve hele kanlı çarpışmalarla sonuçlanacak işlerde rol
oynamak sevdasına kapılmamalıydınız. Sizinle yaptığım görüşmelerde sizi
bu türlü bir politika adamı olarak değil, insanlığa hizmet eden, adaleti
seven, faziletli bir insan gibi görmüştüm. Bunda ne kadar aldandığımı,
son aldığım güvenilir bilgilerin doğrulamakta olduğunu bildirmekle şeref
duyarım.
Mustafa Kemal
Ali Rıza Paşa Kabinesi Düşman İftira ve Safsatalarına
Efendiler, İstanbul’da Hükûmetin gözü önünde ve bilgisi altında yapılmış
ve yapılmakta olan alçakça faaliyetlerin bütün memleketteki uğursuz
sonuçlarını açıkça ortaya koyan olayların asıl kaynak ve sebeplerini,
İstanbul Hükûmetinin Hey’et-i Temsiliye’den daha iyi bildiğinden hâlâ
şüphe edilebilir mi?
Efendiler, olaylar hakkında derinlemesine bilgiye sahip olan Hükûmet
üyelerinin, düşmanların sırf aldatmak ve bozgunculuk maksadıyla ortaya
attıkları iftira ve söylentilere gerçek sözü ile bakıp, yine onların
tavsiyelerini çare ve tedbir olarak uygulamaya kalkışacaklarına ihtimal
verilebilir mi?
Bu sorulara cevap vermek için, yüce topluluğunuzun, zihinlerini
yormaktan çekinerek, sözü, Ali Rıza Paşa Kabinesi’nin düşüncesine
tercüman olan Harbiye Nâzırı Cemâl Paşa’ya bırakmayı tercih ederim.
Efendiler, itiraf ederim ki, ben Cemâl Paşa’nın bu konuda verdiği
şifreli telgrafın anlamını kavramakta güçlük çektim ve hayrete düştüm.
Kendilerinden telgraflarının tekrarını istedim. Nâzır Paşa, 9 Aralık
1919 günü arka arkaya, olduğu gibi bilginize sunacağım şu telgrafları
çektiler:
Sivas’ta 3. Kolordu Komutanlığı‘na
Mustafa Kemal Paşa Hazretleri’ne:
Tekrarı istenen telgraf aşağıda sunulmuştur:
Hükûmetin Barış Konferansı‘na davet edilme konusunda isteklerde
bulunduğu bilinmektedir. Barış Anlaşması‘ndan iyi sonuç alınabilmesi,
ancak gidecek delegelerimizin hem milletimizin güvenini kazanmış
kimseler olması, hem de memleket içinde otoriteye sahip bir hükûmeti
temsil edebilmesine bağlıdır. Yabancı temsilciler tarafından memleket
içinde güvenlik ve huzurun kurulması ve yerleşmesi ısrarla tavsiye
olunuyor. Anadolu’da bir katliama uğrayacakları endişesiyle korku ve
dehşet içinde olan Hristiyan halkın, bölük bölük işgal altında bulunan
yerlere sığınmakta oldukları etkili ve dikkati çeken bir dille
söyleniyor. Gerçi, işgal altındaki yerlere ve özellikle Adana bölgesine
gidenler, o bölgedeki Ermeni nüfusunu arttırmak amacıyla, gitmekte
iseler de, Anadolu’da güvenlik ve huzurun bozulmuş olduğu ileri
sürülerek, Hükûmet tarafından yapılan red ve yalanlamanın etkisini
azaltıyor. Çünkü, Hey’et-i Temsiliye tarafından verilen teminata rağmen,
illerde bazı kimselerin kendilerine hoş görünmeyen görevlileri
kendiliklerinden görevden almak, değiştirmek, hükûmet işlerini
işlenmezliğe uğratmak, zorla yardım ve vergi toplamak gibi hareket ve
müdahalelerinin tamamıyla önü alınamadığından, daha yabancı çevrelerde
de endişe devam etmektedir. Devletimizin kara ve denizdeki bugünkü
durumunda, geleceğimiz hakkında kararlar alacak olan devletlere karşı,
tehdit edici bir tutuma girmesi her halde zararlıdır. Bundan başka,
temsilcilere Hey’et-i Temsiliye adına telgraflar çekilmesinin memlekette
iki hükûmetin varlığını gösterdiği, Fransa temsilcisi tarafından açıkça
söylenmiştir. Hele bunlardan herhangi birine karşı aşağılayıcı sözler
sarfedilmesi, yaratılıştan sahip olduğumuz ahlâk temizliği, sağduyu ve
uzak görüşlülükle bağdaştırılamaz. Tehlike ve felâket anlarında
ağırbaşlılık ve sakinliği korumanın millî niteliklerimizden olduğu
unutulmamalı, umutsuzluk ve bezginliğin akla getireceği aşırı ve
tehlikeli beklenti ve düşüncelere, vatanın yüksek çıkarları feda
olunmamalıdır. Haklarımızı, bugünkü durumumuzda ancak siyaset, uyanıklık
ve zamanın gereklerine göre akıllıca hareketle savunabiliriz. Bu
düşünceler, zâtıâlilerine karşı bilineni tekrarlamak oluyorsa da,
arkadaşlara ve şubelere de vatanseverce tavsiyelerde bulunmak mutlak bir
gerekliliktir. Toplanması yaklaşmış olan Meclis-i Mebusan’ımızın, aziz
vatanımızın kurtuluş ve selâmeti için alınacak isabetli tedbirleri
bularak bu yüce gayenin gerçekleşmesine bütün gücü ile çalışacağı
beklenmektedir.
Kabinenin düşüncesini bildiririm.
Harbiye Nâzırı
Cemâl
Efendiler, dinlediğiniz bu telgrafta yazılanların açıklamasını yaparak
yüce topluluğunuzu yormayı gereksiz sayarım.
Efendiler, İstanbul’da, vatanın kurtarılması ile ilgili en önemli
işlerle uğraşan, saygıdeğer ve aklı başında olarak tanınmış kimselerin,
o devirde, İstanbul’un zehirli havasını soluması yüzünden, zihniyet ve
düşüncelerinde ne kadar olumsuz sapmalar meydana gelmiş olduğuna örnek
olmak üzere, daha Sivas’ta iken karşılaştığım küçük bir olayı izninizle
bilginize sunmak isterim. Belki de sayın üyeler arasında hatırlayanlar
vardır. Ayan üyelerinden Çürüksulu Mahmut Paşa, "Bosphore" Gazetesi
yazarlarından birine, siyasî durumumuzla ilgili bir demeç vermişti.
Mahmut Paşa’nın o tarihlerde, Barış Hazırlıkları Komisyonu üyesi
olduğunu da hatırlarsınız. Paşa’nın 31 Ekim 1919 tarihli Tasvir-i Efkâr
Gazetesinde yayınlanan demecini, 17 gün sonra Sivas’ta okudum.
"Ermenilerin aşırı isteklerine hak vermemekle birlikte, sınırlarda bazı
düzeltmelerin yapılmasına razı oluruz" ifadesi dikkatimi çekti. Doğu
Anadolu’da Ermenistan lehine toprak tavizlerinde bulunulacağına söz
verme anlamı taşıyan bu cümlenin, Barış Komisyonu üyesi olan bir devlet
adamı tarafından söylenmiş olması, gerçekten üzerinde düşünülmeye ve
hayretle karşılanmaya değerdi. Bu sebeple, 17 Kasım 1919 tarihinde,
Çürüksulu Mahmut Paşa Hazretleri’ne yazmayı yararlı saydığım bir
telgrafta, demecindeki işaret ettiğim cümleden dolayı, "Doğu Anadolu
halkının pek haklı olarak, son derece üzgün ve kırgın olduğunu
belirttikten sonra, Erzurum ve Sivas Kongreleri’nin kararları gereğince,
milletin Ermenistan’a bir karış toprak terketmeyeceğini ve hattâ, eğer
hükûmet, böyle acı bir mecburiyete boyun eğerse, milletin kendi
haklarını bizzat savunmaya kararlı olduğunu ve bunun bütün dünyaya ilân
edilmiş bulunduğunu", yazdım ve bu millî azim ve kararın herkesten önce,
Barış Hazırlıkları Komisyonu’nun sayın üyelerince bilinmesi ve ona göre
hareket edilmesi gereğini bildirdim.
Efendiler, millî teşkilâtın bir düzene sokulması önemliydi. Bunun için
özel tedbirler alındı. Seçimler dolayısıyla ortaya çıkan bazı görüş
ayrılıklarının giderilmesi için çareler arandı.
Maraş‘taki bazı Çerkez vatandaşlar sözde Maraş’ın bütün Çerkezleri
adına, Cebel-i Bereket Guvernörünün Maraş‘a gönderilmesini, Antep’teki
Fransız askerî komutanından telgrafla istemişlerdi. Buna izin veren
Maraş Mutasarrıfına üzüntülerimiz duyuruldu. Adı geçen guvernör geldiği
takdirde, Maraş eşraf ve ileri gelenlerinin karşılamamaları bildirildi.
İstanbul Hükûmeti’nin de dikkati çekildi.
Bolu Bölgesinde güvensizlik gittikçe artıyordu. İzmit’te Asım Bey’den
sonra, 1. Tümen komutanı olan Rüştü Bey’e bu konuda direktif verildi.
Efendiler, 20 Kasım 1919 tarihinde, İstanbul’daki teşkilâtımızdan, Kara
Vasıf ve Albay Şevket Bey imzalarıyla gelen bir şifrede: "Gebze
Kaymakamının Millî Mücadele’ye karşı olduğu, bu Kaymakamın, birçok
korkunç olaylara cesaret eden Yahya Kaptan’ın kötülüklerini örtbas
etmeye ve daha başka şeylere başlayarak Kuva-yı Millîye’ye leke sürmeye
çalıştığı" bildiriliyor ve Kaymakamın yerinin değiştirilmesi söz konusu
ediliyordu.
Biz de bu görüşe samimiyetle katılarak cevabımızda, konunun Cemâl Bey
aracılığıyla çözüme götürülmesini bildirdik.
Efendiler, bu Yahya Kaptan konusu, inkılâp tarihimizin önemli
safhalarından birinde yer aldığı ve pek anlamlı olduğu için biraz
genişçe bilgi vermeyi uygun görüyorum.
Şimdiye kadar verilen bilgilerden anlaşılmış olacağına hiç şüphe yoktur
ki, bir araya gelerek anlaşmış bulunan ortak iç ve dış düşmanların
uygulamaya çalıştıkları plânın önemli bir noktası da, memleket içinde
güvensizlik olduğunu ve Hristiyan azınlıklara saldırılarda
bulunulduğunu, elle tutulur, gözle görülür delil ve olaylarla dünya
kamuoyuna ispat etmek, bu olayların Kuva-yı Millîye tarafından
yapıldığına inandırmaktı. Bu gizli ve iğrenç maksadın gerçekleşmesi için
de, bilindiği gibi, birtakım çeteler kurarak, bunları özellikle
Hristiyan halkı üzerine saldırtmak ve bu çetelerin işleyecekleri
cinayetleri, millî teşkilâta yüklemek yolunu tutuyorlardı. Bu
teşebbüsler az çok memleketin her tarafında filiz vermeye başlamakla
birlikte, en önemli gelişme ve faaliyet, İstanbul’a yakınlığı
dolayısıyla Biga, Balıkesir ve özellikle İzmit, Adapazarı ve Bolu
bölgelerinde görülür ve dikkat çekici bir durum gösteriyordu.
Biz, bu haince fakat - itiraf olunmalıdır ki - çok ustaca faaliyete
karşı olağanüstü tedbir almak ve faaliyete geçmek zorunda kaldık. Çünkü,
İstanbul Hükûmeti, düşmanın bütün bu oyunlarını gerçekten Kuva-yı
Millîye’nin üzerine yüklüyor ve yok edilmeleri için sert tedbirler
alacak yerde, durmadan Hey’et-i Temsiliye’yi suçlayarak ve baskı
yaparak, bu faciaları yaratan düşman çetelerinin faaliyetine son vermeyi
bizden istiyordu. Ne yazık ki, Hükûmet, bu düşünce ve kanısını,
İstanbul’daki teşkilâtımızın başında bulunanlara da iyiden iyiye
aşılamayı ve telkini başarabilmişti.
Efendiler, bizim özellikle İstanbul’a yakın olan İzmit Bölgesinde
uygulamayı düşündüğümüz tedbir, orada silâhlı millî müfrezeler kurmak ve
o bölgede, kendilerine güvenilir komutan ve subaylarımızın, bu millî
müfrezelere yapacakları yardım ve desteklerle, hain çetelerin peşine
düşerek kötülüklerine ve varlıklarına son vermekti.
Yahya Kaptan Konusu
İşte bu maksatla oluşturabildiğimiz millî müfrezelerin en önemlisi ve
kuvvetlisi, Yahya Kaptan diye tanınmış olan Fedâkâr bir vatanseverin
müfrezesi idi.
Merhum Yahya ile ilk ilişkimiz şöyle oldu:
Bir gün Telgrafçılar, Sivas Telgraf Merkezi’ne şu bilgiyi veriyorlardı:
"Çok acele bir telgrafı durdurdular, yani İstanbul’da durdurulmuştur.
Telgraf metni aşağı yukarı şöyledir:
Sivas’ta Mustafa Kemal Paşa Hazretleri’ne
Dün İzmit’ten tavsiye edilen Yahya benim. Yarın akşam Kuşçalı
telgrafhanesinde emrinizi bekliyorum."
Kuşçalı, Üsküdar ile Gebze arasında bir köydür. Gerçekten de Yahya
Kaptan, bana İzmit’te teşkilâtımız tarafından tavsiye edilmişti.
4 Ekim 1919 tarihinde Kuşçalı merkezinden şu telgrafı aldım:
Sivas’ta Mustafa Kemal Paşa Hazretleri’ne
Önemli ve çok acele
Bendeniz, size iki gün önce İzmit’ten tavsiye edilen Yahya’yım, Emriniz
üzere, telgraf başında emirlerinizi almaya geldim. Engeç yarın akşama
kadar Kuşçalı telgrafhanesindeyim.
Yahya
Anlaşıldığına göre, Yahya Kaptan, İstanbul’dan telgrafının çekilmediğini
anlayınca, kendisi daha Kuşçalı‘ya gelmeden, bu telgrafı Kuşçalı
merkezine göndererek çektirmiş.
Ben de şu emri verdim.
İzmit Merkezi Aracılığıyla Kuşçalı Telgrafhanesi’nde
Yahya Efendi’ye
Bulunduğunuz bölgede güçlü bir teşkilât kurunuz. Adapazarı Kaymakamı
Tahir Bey aracılığıyla, bizimle bağlantı sağlayınız. Şimdilik hazır
bulununuz.
Anadolu ve Rumeli Müdafaa-i Hukuk Cemiyeti Reisi
Mustafa Kemal
Efendiler, Yahya Kaptan, aldığı bu emir üzerine, teşkilât kurdu ve
aylarca İstanbul ile ilişkisi bulunan çevrelerde hain çetelerin
faaliyetlerine engel oldu.
Sonunda, İstanbul Hükûmeti tarafından öldürtüldü. Gerçi, Yahya Kaptan’ın
faaliyeti ve feci bir şekilde şehit edilmesi, bundan sonraki ayları
ilgilendirir bir olay ise de, burada, olaydan söz edilmişken, konuya bir
daha dönmemek için şimdi açıklanması yerinde olur sanırım.
24 Kasım 1919 tarihinde Kartal Merkezi’nden şu telgrafı aldım:
Köy içinde suçsuz adam öldürme, Nahiye Müdürünü herkesin önünde dövme
ve köylerdeki yağma olaylarından dolayı Yahya Kaptan’ı hükûmete teslim
mecburiyeti doğmuştur. Dahiliye Nezareti bu konuyu titizlikle takip
ediyor. Hükûmetin güç durumda kalmaması, Yahya Kaptan’ın teslimini
gerektiriyor. Zâtıdevletlerinin emirlerini makine başında bekliyorum,
efendim.
Kartal Anadolu ve Rumeli Müdafaa-i Hukuk Hey’et-i
Temsiliye Başkanı Binbaşı
Ahmet Necati
Askerlerin ve devlet memurlarının, açıktan açığa bizim millî teşkilât
şubelerimizin başkanlıklarını almaları usulden değildi. Bir de bizim
teşkilât tüzüğümüzü bilmesi gereken şube başkanlarının, Hey’et-i
Temsiliye’nin yalnız bir tek hey’et olduğunu her yerde birer Hey’et-i
Temsiliye bulunamayacağını bilmesi gerekirdi. Bu telgraf üzerine,
İzmit’teki Tümen Komutanı‘na şu telgrafı yazdım.
Şifre
Sivas, 25.11.1919
Acele
İzmit’te 1. Tümen Komutanı
Rüştü Beyefendi’ye
Kartal Müdafaa-i Hukuk Cemiyeti Başkanı ünvanı ile Ahmet Necati Bey
tarafından gönderilen bir telgrafta: Öldürme, Bucak Müdürünü dövme ve
köylerdeki yağma olayından dolayı Yahya Kaptan’ın hükûmete teslimi
mecburiyetinin doğduğu ve Dahiliye Nâzırı‘nın da bu konuyu titizlikle
takip ettiği bildirilmektedir.
Başından beri Millî Mücadele’de büyük yararlıklar göstermiş olan bu
kişinin, memleketimizin zor günlerinde hükûmete teslimi asla uygun
görülmemekte olduğundan, işin hükûmetin otoritesini de dikkate almak
şekliyle, Yahya Kaptan’ın şu aralık kanunî kovuşturmadan kurtarılması
şeklinde çözüme bağlanması, Kartal’da Necati Bey’e gereken direktifin
verilmesi ve sonucun bildirilmesi önemle rica olunur.
Hey’et-i Temsiliye adına
Mustafa Kemal
26 Kasım 1919 tarihinde Hereke Merkezinde şu telgrafı aldım:
Millet adına istirham ediyorum; bugünlerde Binbaşı Necati Bey’in
yolsuzlukları, Kuva-yı Millîye’yi lekelemektedir. Hemen soruşturma
açılmasına emir buyurulmasını rica ederim.
Gebze İlçesi Milis Komutanı
Yahya
İzmit’teki Tümen Komutanı‘ndan aldığım cevap aynen şudur:
İzmit, 29.11.1919
Sivas’ta 3. Kolordu Komutanlığı‘na
İlgi: 25.11.1919
Heyet’i Temsiliye Başkanlığı‘na: Şimdiye kadar yaptığım soruşturmaya
göre Yahya Kaptan’ın adam öldürme, Bucak Müdürünü dövme gibi suçlar
işlemediği, yalnız Binbaşı Necati denilen kişinin kendi kişisel
çıkarlarını yürütebilmek için Yahya Kaptan’ın vücudunu ortadan kaldırma
gayesini güttüğü ve bu konuda zâtıâlinize telgrafla başvuru da
bulundukları zaman Yahya’yı da aldatarak yanlarına getirip öldürme plânı
kurdukları ve Yahya’nın durumu sezerek kendisini kurtarmış olduğu
anlaşılmıştır. Soruşturmayı gerektiği şekilde derinleştiriyorum. Sonucu
bildiririm.
1. Tümen Komutanı
Rüştü
Tümen Komutanı Rüştü Bey’in birkaç gün sonra verdiği tamamlayıcı bilgi
şuydu:
İzmit, 05.12.1919
Sivas’ta 3. Kolordu Komutanlığı‘na
Hey’et-i Temsiliye’ye:
Binbaşı Necati Bey’in, Maltepe Atış Okulu’nda görevli memur olmasına
rağmen, Müdafaa-i Hukuk Cemiyeti Başkanı sıfatını takınarak, Kuva-yı
Millîye adına başına topladığı Arnavut Küçük Aslan çetesiyle ortalığı
soydurmakta olduğu ve Gebze Jandarma Yüzbaşısı Nail Efendi’nin de
bununla işbirliği yaptığı hususunda, bende şüphe kalmamıştır. Son
zamanlarda, hükûmetin başına dert açan Darıca Rum bekçilerinin
öldürülmesi ve Stelianos adında bir zenginin dağa kaldırılarak para
istenmesi gibi eylemlerin adı geçen çete vasıtasıyla yaptırılması ve
bütün bu yapılanların, böyle bayağılıklara yanaşmayan Yahya Kaptan’a
yükletilerek, kendisi hakkında gerek oraya gerek hükûmete asılsız
ihbarlarda bulunması, herhalde bunların, millî teşkilât perdesi altında
halkın ve Hükûmetin başına dert açarak kendi keselerini doldurmaktan
başka bir hedef beslemedikleri ve belki de daha başka siyasi bir
hedeflerinin bulunduğu yargısını doğuruyor. Şimdiye kadar pek namuslu
hareket etmiş ve etmekte olan Yahya Kaptan’ın bu gibi eylemlere
katılmaması ve yukarıda adı geçen çetenin kendi koruma bölgesinde hiçbir
rezaletine meydan vermemesi dolayısıyla, onun vücudunu resmî veya resmi
olmayan yoldan ortadan kaldırmaya çalışıyorlar. Dün Yahya Kaptan yanıma
gelerek hayatının tehlikede olduğunu, bu yüzden adamlarının silâh ve
cephanelerini getirip teslim ederek kendisinin de buradan uzaklaşacağını
bana resmen söyledi. Kendisine gereken öğütleri vererek ve daha hizmet
edecek önemli zamanlar bulunduğunu anlatarak, tekrar yerine gönderdim.
Her şeyi iyi bilmesi gereken Gebze İlçesi Kaymakamından durumu resmen
sorunca, aldığım cevap da tamamen yukarıda arz ettiğim şekilde, yani
Necati ve Nail Efendi’lerin aleyhinde, Yahya Kaptan’ın lehindedir.
Necati Efendi’nin İstanbul’da nere ile haberleştiğini bilemiyor isem de,
bir yerden arasıra para aldığı söyleniyor. Bunların varlığı ve cana
kastetmiş olmaları dolayısıyla, Yahya Kaptan bu bölgede durmak
istemiyor. Bu bakımdan zaten vazifeli bir subay olan Necati Efendi’nin
başka bir yere, Nail Efendi’nin de daha başka bir yere gönderilmesinin
zorunlu olduğuna hükmediyorum. Oraları İstanbul ile haberleşmekte
olduklarından, tabiî bendenizce bir şey yapılamamaktadır. Gereğinin
oraca yerine getirilmesi bildirilir.
1. Tümen Komutanı
Rüştü
Rüştü Bey’in verdiği bilgilerden uzun uzadıya bahsederek, durumu 8 Aralk
1919 tarihinde, Harbiye Nâzırı Cemâl Paşa’ya yazdım.
Aynı tarihte, durum ve Cemâl Paşa’ya yapılan başvuru açıklanarak, işin
takibi, İstanbul’daki başkanlarına da bildirildi.
Ondokuz gün sonra, yani 27 Aralık 1919 tarihli ve şifreli, şifrenin
altında Vasıf dışında Albay Şevket Bey’in imzalarını taşıyan uzun bir
telgrafla, şu bilgi veriliyordu:
"... Güvensizlik ve huzur yokluğunun başlıca sorumluları Yahya Kaptan
ile arkadaşı Kara Arslan ve Alemdağ’ında dolaşan Sadık
Çeteleri"dir."
Yahya Kaptan’ın birtakım şımarıklarından bahsettikten sonra, "... Bizi,
artık bu haydutu zarar veremeyecek bir duruma getirmeye teşebbüs
ettirmişti."
"Öteden beri araları iyi olmayan Küçük Aslan Çetesinin itibarda olması
(?) kendisini çeşitli yollarda suçlarını örtbas etmeye
yöneltmiştir."
"Yüzbaşı Nail, Yahya’nın aleyhindedir. Necati Bey’e gelince, düşmüş
olan eski hükûmet zamanında (!) Kartal ilçesince başkan seçilerek,
Kuva-yı Millîye adına merkezle ilgisini kesmiş (?..) Millî teşkilâtı
kuvvetlendirmiş... Yeniköy Rumlarının etraftaki sarkıntılıkları üzerine,
Küçük Aslan Çetesini dolaştırmaya başlamış... Tarafınızdan para da
verilmiştir.
"Yahya Kaptan her şeyi sonuçsuz bırakmak manevrasına
başvurmaktadır(?!)".
"Binbaşı Necati, biraz idaresiz ise de cezayı hak etmiş
değildir."
"Gebze Kaymakamının... bir an önce başka bir yere alınarak Rum ve Ermeni
entrikalarına son verdirilmesi..."
Efendiler, bu bilgiler arasında, benim bilmediğim noktalar da vardı.
Sözgelişi, Küçük Aslan Çetesinden ve onun itibarlı olduğundan
habersizdim. Bu Çeteye Necati Bey aracılığıyla para verdiğimi kesinlikle
hatırlayamıyordum.
Yahya Kaptan’ın, verdiğimiz direktif gereğince, düşman çetelerini yok
etmeye ve hiç olmazsa, onların, Hristiyan halka saldırarak düşmanın
maksadını gerçekleştirmeye yönelmiş olan bütün teşebbüslerini başarısız
kılmaya çalıştığını pekâlâ biliyorduk.
Gebze Kaymakamının iç yüzü, şimdi ekleyeceğim belgelerle
anlaşılabilecektir, sanırım.
4 Ocak 1920 tarihinde, Tümen Komutanı Rüştü Bey’e, Vasıf Bey’in verdiği
bilgiyi olduğu gibi, özetleyerek, bu bilgilerin kendisince verilen
bilgilerle çeliştiğini bildirdim. Bu bakımdan durumun güvenilir ve
inanılır kimseler vasıtasıyla bir kere daha soruşturulup
incelettirilmesini ve kendi düşüncesiyle birlikte açık olarak
bildirilmesini rica ettim.
Efendiler, bu konuda, gerçeğin ortaya çıkmasına yarayan belgeler
üzerinde bilgi sahibi olmanızı istediğim için, Rüştü Bey’in cevabını
olduğu gibi bilginize sunmama izin veriniz:
Düzce, 7/8.1.1920
20. Kolordu Komutanlığı‘na
İlgi: 4.1.1920 tarihli şifre:
Hey’et-i Temsiliye Başkanlığı‘na,
Yahya Kaptan’la ilgili türlü suçlamalar üzerine, birkaç defa, Yüzbaşı
Ali Aguş Efendi aracılığıyla yaptırdığım soruşturma, onun lehinde çıktı.
Bununla birlikte kendisi cahil olduğundan, hizmet ediyorum zannı ile
bazı şeyler yapmış olabilir. Büyük ve Küçük Aslan’lar zaten eşkiyadır.
Ancak, millî teşkilâtın aleyhinde bir görüşe sahip olduğu şüphesiz olan
ve Yahya hakkında herkesten çok şikâyetçi olması gereken Gebze
Kaymakamına bu konuda yazdığım yazılara almış olduğum 1.12.1919 tarih ve
17 sayılı cevabın örneği aşağıda olduğu gibi verilmiştir.
Bendeniz, bu telgraftaki bilgilere kısmen olsun inanmak zorunda kaldım
ve aynı inançla bu yazıları İstanbul’a, bizzat Şevket Bey’e de
gösterdim. Bendenizin bilemediği bazı sebeplerle, İstanbul’ca hakkında
bir uygulama yapılmasına gerek duyulduğu takdirde, elbette bir şey
denemeyeceği bildirilir.
Örnek
İlgi: 30.11.919 tarih ve
53 sayılı yüksek emirleri
Kartal Müdafaa-i Hukuk Cemiyet Başkanı Binbaşı Necati Bey’in, adam
öldürme ve Bucak Müdürünü dövme ile ilgili ihbarları, şahıs ve zaman
belirtilmediği için gerçek olarak kabul edilemez. Çünkü, dövüldüğü
bildirilen Bucak Müdürü Burhaneddin Bey, Yahya Kaptan tarafından
dövülmediğini ve tecavüze uğramadığını yazılı olarak bildirdiği gibi, bu
konuda bendenizin makamına herhangi bir şikâyette de
bulunmamıştır.
Adam öldürme konusuna gelince, Yahya Kaptan hakkında Hükûmete ve
Adliyeye hiçbir yerden böyle bir cinayetle ilgili başvuru ve şikâyet
olmadığı gibi, aleyhinde, yakalanması için bir bildiri bile yoktur. Eğer
bununla, Darıca Rumlarından iki Rum’un öldürülmesi ve Kartal’ın Paşa
köyünden Stelianos Çorbacı‘nın dağa kaldırılarak fidye istenmesi
kastediliyorsa, bu cinayetlerin Küçük Aslan Çetesi tarafından işlendiği
kanaati yaygın ve doğrudur. Bu Çete, Yahya Kaptan’a öteden beri düşman
olduğundan ve esasen Yüzbaşı Nail Efendi tarafından kanat gerilip
korunurken, sayısı on sekiz kişiye ulaşan bu çetenin, şimdi Binbaşı
Necati Bey’in emrine verildiği ve hattâ kendilerine ellişer lira maaş
bağlanmakta olduğu haber alınmıştır. Bu çetenin köyleri soymaktan geri
durmadığı bilinmektedir. Binbaşı Necati Bey’in, Yüzbaşı Nail Bey’in eski
okul arkadaşı olduğu, kendisiyle bir buçuk ay önce Aydınlı Köyünde,
Küçük Aslan Çetesi üyelerinden Ali Kaptan’ın dağa kaldırdığı Çorbacı‘dan
alınan parayla yaptığı meşhur düğününde görüştüğü bilinmektedir. Daha
sonra Binbaşı Necati Bey, birçok defa Yüzbaşı Nail Bey’in evine gelerek
misafir olmuştur. Her ikisi de aynı düşüncede oldukları için, Yüzbaşı
Nail Bey öteden beri Yahya Kaptan’ın aleyhindedir. Yahya Kaptan
teşkilâtı kurduğu sırada, Yüzbaşı Nail Bey, onu bulunduğum kazanın
sınırları dışına çıkarmaya ve uzaklaştırmaya çalıştığı gibi, Küçük Aslan
Çetesi tarafından işlendiği söylenen ve doğruluğuna şüphe olmayan
yukarıdaki iki cinayet olayının, Kuva-yı Millîye’yi kirletmek ve Yahya
Bey’i lekelemek düşünce ve maksadını taşıdığı hissedilmiştir. Oysa, bu
cinayetler, Aslan çetesinin faaliyet ve hareket alanı içinde
işlenmiştir. Hattâ, Yüzbaşı Nail Bey’in, kovuşturma yapmak üzere
gönderilecek olan İstanbul Muhafız Alayı‘na mensup Süvari Müfrezesi
Komutanı Hakkı Bey’i, artık gelmesine lüzum kalmadığı gerekçesi ile
haberleşme sırasında İstanbul’a naklettirip işi takipsiz bıraktırmış
olduğu da bir gerçektir. Eğer sözü edilen adam öldürme olayı bundan
başka bir olay ise, durumun açıklığa kavuşması için, şahıs ve zaman
belirtilerek bildirilmesi gerekir. Darıca Rum bekçilerinin öldürüldüğü
gün cinayetin çarşıda serbest gezen Küçük Aslan çetesi tarafından
işlendiği haberinin yayılması üzerine, Yüzbaşı Nail Bey, korkusundan
başka bir yere gönderilmesini istemiş ve kesinlikle burada
oturmayacağını söylemiştir. Ancak, alay ve tabur komutanları ile Binbaşı
Necati Bey buraya gelerek ve Yahya Kaptan hakkında bir işlem yapılması
için temsilci Sırrı Bey’e yazı yazdıracaklarına söz ve güvence vererek,
Nail Bey’in burada kalmasını istemişlerdir. Bunun üzerine Yüzbaşı, 25
Kasım 1919 salı günü, gidip gelen Necati Bey’i aldatarak ona gerçeğe
aykırı suçlamalar yaptırdığı gibi, bir yandan telefonla Yahya Kaptan’ı
merkeze davet ettirirken bir yandan da Küçük Aslan Çetesini kendi evinde
hazır bulundurarak yakalamayı tasarlamıştır. Ancak, her nedense, bu işi
gerçekleştirmeye cesaret edemeyerek faaliyetlerinden vazgeçtiği için,
Necati Bey de, Kartal’a dönmek zorunda kalmıştır. İşte bundan dolayıdır
ki, Yüzbaşı Nail Bey, gerek Necati Bey ve gerek kendine âlet ettiği
Küçük Aslan Çetesi aracılığıyla, Yahya Kaptan aleyhinde suçlama ve
tertiplere başvurmaktan bir an geri kalmamaktadır. Yahya Kaptan,
kendisine karşı çıkan ve düşman olan Küçük Aslan Çetesi gibi köyleri
yağmalamaya ve Hristiyanları öldürüp yok etmeye izin vermemiştir. Kendi
emrinde bulunan Büyük Aslan Bey Çetesi tarafından bazı uygunsuzluklar
yapıldığında, derhal bunları önleme ve cezalandırma yoluna giderek,
millî bir amaç olan vatanın geleceği ve kurtuluşu için disiplin ve
güvenliğin korunmasına hizmet etmektedir. Daha önce de Büyük Aslan Bey
Çetesinin aman dilemesine ve sığınmasına yardımda bulunarak, Hükûmetçe
affedilmesini sağlamak şeklinde yaptığı hizmetler takdire değer,
aleyhindeki suçlamaların Yüzbaşının şahsî emellerine boyun eğmemiş
olmasından, Küçük Aslan Çetesi tarafından işlenip Yahya Kaptan’ın üstüne
yıkılmak istenen cinayet olaylarının eksik olmamasından ve bunlara
cesaret edenlerin korunması dolayısıyla, üzelerek Yüzbaşıya şiddetli
uyarılarda bulunmasından ileri geldiği arz olunur.
(Gebze Kaymakamı Nurettin)
1. Tümen ve Bolu Bölgesi Komutanı
Rüştü
Efendiler, bu bilgilerin alınmasından önce şöyle bir haber verdiler:
"Tavşancıl’da Yahya Kaptan’ın etrafı sarıldı. Bunu yapan İstanbul’dan
gelen bir askerî birliktir."
Bu haber üzerine, İzmit’teki Tümen Komutanlığı‘ndan, 7 Aralık 1920
tarihli şifre ile, makine başında durumu sorduk. Eğer bu haber doğru
ise, "İstanbul’dan geldiği bildirilen birlik komutanına, Yahya Kaptan’ın
bizim adamımız olduğunu, eğer bir kusur ve kabahati varsa, tarafımızdan
gereğinin yapılmasının tabii bulunduğunu, Yahya Kaptan’ın sarılmasına ve
tutuklanmasına hiçbir şekilde razı olmadığımızı bildiriniz" dedik.
Efendiler, 7 Ocak 1920’de yazılıp, 8 Ocak’ta cevap aldığımız iki telgraf
vardır. Bunlardan biri İzmit’ten, "1. Tümen Komutanı Vekili" imzasıyla
Fevzi Bey’dendir. Şunlar yazılıdır: "bu gece ikibin kişilik bir kuvvet
Tavşancıl’a çıkarak Kuva-yı Millîye Komutanı Yahya Bey’i çevirmişlerdir.
Yapılacak işlemin bildirilmesi bildirilir."
Diğer telgraf, Düzce’de bulunan asıl Tümen Komutanı‘ndan geliyordu.
Rüştü Bey, merkezde bulunan vekilinden aldığı aynı bilgileri veriyordu.
Tümen Komutan Vekili Fevzi Bey’in, 7 Ocak 1920 tarihli açıklama bekleyen
telgrafımıza verdiği 7/8 Ocak 1920 tarihli cevabında, Yahya Kaptan’ın
daha ele geçmediği, Kuva-yı Millîye ile gelen müfreze arasında bir
çatışma ihtimalinin bulunduğu ve gelen müfreze komutanına emrimizi
bildireceği haber veriliyordu.
Efendiler, o tarihte milletvekili olarak İstanbul’da bulunan yaverim
Cevat Bey’den, 10 Ocak 1920 tarihinde şöyle bir telgraf geldi:
Harbiye, 10.1.1920
20. Kolordu Komutanlığı‘na
Mustafa Kemal Paşa Hazretleri’ne:
6.1.1920 gecesi sabaha karşı Genel Jandarma Komutan Yardımcısı Hilmi
Bey ve Üsküdar Jandarma Komutanı Nazmi Bey komutasında dört subay, elli
jandarma ve Yüzbaşı Nahit Efendi komutasında, İstanbul Muhafız
Alay’ından doksan er, Bandırma Vapurunun ışıkları söndürülerek Hereke’ye
götürülmüş ve sabahleyin erkenden Hereke’ye çıkan müfreze derhal
Tavşancıl’ı kuşatmış ve birçok ev basılmıştır. Gelen Hey’et, köy ihtiyar
heyetini toplayarak, vatan haini olan Yahya’yı teslim etmez veya nerede
olduğunu söylemezlerse, Tavşancıl’ı insanlarıyla birlikte yakacaklarını
bildirirler. İhtiyar hey’eti, Yahya Kaptan’ın iki günden beri köylerinde
olmadığını ve nerede bulunduğunu bilmediklerini ısrarla söyledi. Yahya,
sağ olarak ele geçemeyecektir. Fakat Yahya’nın yok edilmesinden sonra
Marmara Bölgesine sahip ve hâkim olan ve her gün İngilizler ve
Fransızlar tarafından silâhlandırılan Rumların ve İstanbul’daki
rezillerin pek büyük bir başarıya ulaşacakları bellidir. Kuva-yı Millîye
adını taşımakta olan Yahya’nın ortadan kaldırılması, İzmit, Adapazarı ve
İstanbul dolaylarında, düşmanlarımız hesabına birçok fesat çetelerinin
de doğmasına yol açacaktır. Bundan dolayı, Cemâl Paşa Hazretleri’nin,
işe el koymasıyla, Yahya’nın da ad değiştirerek daha önce arz ettiğim
şekilde serbest bırakılmasının sağlanması için gerekenlere emir
buyurulması istirham olunur. (Cevat).
Harbiye Nâzırı
Cemâl
Bu telgrafın, Harbiye şifresiyle ve Cemâl Paşa imzasıyla kapatılmış
olmasına rağmen, içinde "Cemâl Paşa’nın işe el koymasıyla Yahya’nın
kurtarılması" çaresinin bulunması cümlesi dikkat çekicidir. Demek ki,
Cemâl Paşa, Cevat Bey’in telgrafını, okumaya gerek duymadan, kendi
şifresi ve imzası ile çekilmesine müsaade etmiştir. Çünkü, bir defa
Yahya’yı takip ettiren Cemâl Paşa’dır. Bundan başka serbest bırakılması
için kendi yardımlarının kendisi tarafından emrolunmasını, kendi bilgisi
dahilinde elbette yazdırmazlardı.
İzmit’ten Tümen Komutanı Vekili’nden gelen 9 ve 10 Aralık 1920 tarihli
iki telgrafla "duyulduğuna göre iki çarpışmadan sonra Yahya Kaptan’ın
ölü olarak ele geçirildiği" bildirildi.
11 Ocak 1920’de, Tümen Komutan Vekili’nden, İstanbul’dan gelen müfreze
komutanına, benim adıma tebligatta bulunup bulunmadığını sordum. Üç gün
sonra 14 Ocak 1920 tarihli raporunda Tümen Komutanı Vekili şu bilgiyi
verdi.: "Bizzat yaptığım soruşturmadan... çarpışma olmadığı ve yalnız,
Yahya Kaptan’ın teslim olduktan sonra, köy dışında kesici bir âletle
öldürüldüğü anlaşılmıştır. Kafatasının olmaması bunu doğrulamaktadır."
Efendiler, bu uğursuz haber üzerine, İstanbul’daki teşkilâtımıza, 20
Ocak 1920 tarihinde, Albay Şevket Bey vasıtasıyla şu telgrafı yazdık:
Yahya Kaptan’ın öldürülmesinin sebepleri ile teslim olduktan sonra
kasten şehit edildiği anlaşıldığından, öldürülmesine kimlerin elinin ve
etkisinin bulunduğunun, İstanbul’dan başvuran pek çok fedakâr arkadaşa
açıklama yapılmak üzere acele bildirilmesi rica olunur,
efendim.
Hey’et-i Temsiliye adına
Mustafa Kemal
Eski bir yazımıza karşılık olmak üzere, İstanbul’dan 20 Ocak 1920’de
yazılıp bir gün sonra elimize geçen telgraf şuydu:
Beşiktaş, 20.1.1920
Ankara’da 20. Kolordu Komutanlığı‘na
Mustafa Kemal Paşa Hazretleri’ne Özel:
İlgi: 17.1.1920.
1- Olay yerinde bulunan güvenilir bir kişinin
ifadesine göre, Yahya Kaptan yakalanıp köy dışında bulunan karakola
götürülürken, çevreden on kadar eşkiyanın karakol üzerine ateş etmesi
üzerine kaçmaya çalışmış ve bu sırada öldürülmüştür. Bununla birlikte,
iyi bir soruşturma yapılması için Hükûmete başvuruldu.
2- Yahya Kaptan’ın Kuva-yı Millîye adına pek çok
kötülükler yaptığı söylentisi ağızdan ağıza yayıldığı gibi, özel bir
resmî yoldan yapılan soruşturma da bunu doğruladığı için, Hükûmet
kovuşturmaya karar vermişti. Ancak, Hey’etimizce kendisinin geçici bir
süre için gizlenerek Kuva-yı Millîye işlerine karışmaması ve kötülüğe
cesaret etmemesi, yanında bulunan kaçak er ve jandarmaları geri
göndermesi şartıyla kovuşturma yapılmaması istenmiş ve ilgililer katında
teşebbüslerde bulunulduğu gibi, Gebze’ye özel olarak bir memur da
gönderilmişti. Bu sırada Hükûmet , birdenbire gizlice asker göndermiş;
yalnız Yahya Kaptan’ı ele geçirmek istediğini ilân etmiş ve arz edilen
durum meydana gelmiştir, efendim (Vasıf).
Çanakkale Müstahkem
Mevkî Komutanı Şevket
Efendiler, "Köy dışındaki karakola götürülürken çevreden ateş edilmiş
(?). Kaçmaya çalışmış, bu sırada öldürülmüş (?!)." Bu sözlerin, bu gibi
suiskastlerde bir formül gibi kullanıldığını anlamamak için, çok safdil
olmak lâzımdır.
Yahya Kaptan’ı ortadan kaldırmak için, birlikte çalıştıkları ve karar
verdikleri hükûmetin, gizlice, birdenbire bir oldu bittiye getirivermiş
olduğu yolundaki sözler de dikkate değer. İstanbul’da, Jandarmadan,
İstanbul Muhafız Alay’ından subay ve asker görevlendiriliyor...
İstanbul’da duruma hâkim olduklarını iddia eden teşkilât başkanlarımız
bunu öğrenemiyorlar.
Kara Vasıf Bey’in bu telgrafına verdiğimiz cevapta şu hususu sorduk:
Ankara, 22.1.1920
Şifre
İstanbul’da Çanakkale Müstahkem Mevkî Komutanı
Şevket Bey’e,
Yahya Kaptan’ın öldürülmesi olayını ciddî olarak takip eden ve
özellikle İstanbul’da hesabını isteyen pek çok kimse vardır. Gerçeğin
anlaşılabilmesi için, yaygın söylenti derecesine vardığı bildirilen
kötülüklerin nelerden ibaret olduğunun bildirilmesi rica
olunur.
Hey’et-i Temsiliye adına
Mustafa Kemal
Efendiler, bu açıklama isteğimize gelen cevabı da, sabrınıza sığınarak
olduğu gibi, bilginize sunacağım:
Beşiktaş, 24.1.1920
Ankara’da 20. Kolordu Komutanlığı‘na,
Mustafa Kemal Paşa Hazretleri’ne Özel:
İlgi: 20.1.1920
1- Yahya Kaptan’ın teslim olduktan sonra
öldürüldüğünü işittik. Soruşturma yapıyoruz. Sonucu
bildireceğiz.
2- Öldürülmesinin sebebi, hiç kimseyi dinlememesi,
Kuva-yı Millîye adına açıktan açığa zulüm ve eşkiyalık yapması, eşkiyayı
öteden beri gizlemesi veya gösterilen yere gitmesi için verilen emirleri
dinlememesi üzerine Hükûmetin, kendisine köylerden ve çevreden
başvuranların ısrarına dayanamayarak, kendiliğinden ve hattâ
hey’etimizin haberi olmadan teşebbüse geçmesidir, efendim (Vası
).
Çanakkale Müstahkem
Mevkî Komutanı
Albay Şevket
Saygıdeğer Efendiler, telgrafın ikinci maddesindeki, Yahya Kaptan’ın hiç
kimseyi dinlememesinin, öldürülmesine sebep olarak gösterilmesi asla
doğru olamaz. Merhum şehit, beni dinliyordu, benden emir alıyordu.
Verdiğim emre göre hareket ediyordu. Başka bir makama veya şahıslara
bağlı olduğunu, onlardan emir alması gerektiğini kendisine
emretmemiştim. Bu sebeple, İstanbul’dan her önüne gelenden, Dahiliye
Nâzırından, Jandarma Komutanı hâin Kemal Paşa’dan verilen emirleri
dinlememesi zaten bizim istediğimiz şeydi. Kuva-yı Millîye adına
eşkiyalık ve zulüm yapanın da kendisi olmayıp, Küçük Aslan Çetesi gibi,
haince bir maksatla kuruldukları belgelere dayanılarak anlaşılmış
bulunan çeteler idi. Yahya’nın bunların eşkiyalıklarını önlemeye
çalıştığı da, sözlerine güvenilmesi gereken kimselerin soruşturmalarıyla
kesinleşmiş bir durumdur.
Gebze Müdafaa-i Hukuk Hey’eti Başkanı ile Gebze Kaymakamı Fevzi Bey’in
ortak imzalarıyla, bu üzücü olayın meydana gelişinden önce makine
başında yapılmış bir başvuruyu da belirtmeden geçemeyeceğim:
Gebze Kuva-yı Millîye Komutanı Yahya Bey hakkında bazı kimselerin
yaptıkları iftiralar üzerine, en sonunda salı gecesi İstanbul’dan
komutanlar ve yüksek rütbeli subaylar komutasında gelen iki bin kişilik
kadar bir kuvvetle, kendisinin Tavşancıl’da kuşatıldığı ve kuşatmanın
hâlâ devam etmekte olduğu şimdi halktan aldığım bilgilerden
anlaşılmıştır. Böyle vatanı için çalışan bir kimseye karşı yapılan bu
işlemin pek haksız olduğu yüksek komutanlığınızca bilinmektedir. Yahya
Bey’in kurtarılması için ne gibi bir uygulama yapılacağının emir
buyurulmasını makine başında bekliyoruz.
Kaymakam - Müdafaa-i Hukuk Hey’eti Bşk.
Fevzi Hacı Ali
Efendiler, o tarihlerde, İzmit Bölgesinde Kuva-yı Millîye teşkilâtı ile
uğraşan Milletvekili Sırrı Bey’in de bu konuda verdiği bilgileri olduğu
gibi sunmama izninizi rica ederim:
İzmit, 11.1.1920
20. Kolordu Komutanlığı‘na
1- Mustafa Kemal Paşa Hazretleri’ne özel:
Haberleşmesi dört gün önce yapılmış olan Yahya Kaptan konusu, nihayet,
haber almış olacağınız üzere, kendisinin şehit edilmesiyle
sonuçlandı.
2- Yahya Kaptan’ın, İstanbul girişinde teşkilâtlanmış
bir durumda bulunması, herhalde Kuva-yı Millîye’ye karşı cephe almış
bulunan kimseleri yıldırdığından, kendisinin ortadan kaldırılmasının
plânlandığına şüphe yoktur.
3- Yahya Kaptan’ın bu maksatla öldürülmüş olması,
olayı sınırlı kalma niteliğinden çıkarmakta ve Hey’et-i Temsiliye’ce
üzerinde düşünülmesini gerekli kılmaktadır.
4- İzmit Sancağı, eşkiya yüzünden tedirgin iken,
yerinden kımıldamayan ve komutası altındaki hiçbir birliğe emir
vermeyen, yanındaki hapishaneden on beş yirmi kişinin birden kaçmasını
basit günlük olaylardan sayan Alay Komutanı Hikmet Bey, Yahya’nın
öldürülmesini önemli bir mesele saymıştır. Yanına aldığı jandarma
kuvvetleriyle, bizzat yola çıkmış ve sonunda Kuva-yı Millîye’ye ağır bir
darbe vurmak suretiyle maksadına erişmiş bulunuyor. Devamı var
(Milletvekili Sırrı).
1. Tümen Komutanı Vekili
Fevzi
Vicdani Görevlerimden Biri
Efendiler, Yahya Kaptan’ın öldürüldüğüne şüphe kalmamıştı. Bu gerçek
bilindikten sonra, onu öldürmüş olan hükûmetin, kanunî kovuşturmaya
başlamış olması, cinayeti işleyenlerin meydana çıkamayacağına delil
değil miydi? Fakat Efendiler; zaman, her şeyin, her gerçeğin, tarih
önünde samimî olarak incelenmesine imkân hazırlar.
Saygıdeğer Efendiler, Hükûmeti ve İstanbul’daki teşkilâtımızın
başkanlarını böyle çirkin bir cinayetin işlenmesinde vasıta olmaya
yönelten sebep ve etkenlerin incelenmesinin, gerçekten ders verici
sonuçlar getireceğine inandığım içindir ki, ilk bakışta önemsiz gibi
görülebilecek bir olayı delillere ve belgelere dayandırarak açıkladım.
Bu açıklamamla, milletin gözünde, gerçeği açıkça ortaya koyabilecek bir
ortamın doğmasına yardım edebildiysem, vicdanî görevlerimden birini
yapmış olduğuma inanacak ve gönül huzuru duyacağım.
Efendiler, bu olayı incelerken iki noktayı gözönünde bulundurmak yararlı
olur. O noktalarda:
Birincisi: Sait Molla’nın üyesi bulunduğu gizli örgüt ve
Gebze, Kartal Bölgelerinde bu örgüte bağlı şahsî çetelerin oynadığı rol
ile, bu rolü bizim adamlarımıza yüklemekte ve vatansever geçinen
kimseleri aldatıp kandırmada gösterilen ustalık ve başarı.
İkincisi: İstanbul teşkilâtımızın başkanlarıdır ki,
bunlar, bizim yani Hey’et-i Temsiliye’nin emrinde ve onun verdiği
direktif ve bilgilere göre hareketle yükümlü bulunuyorlardı. Bunların,
bu yükümlülüğü ancak samimi olarak yerine getirdikleri takdirde, asıl
hedefe doğru yanılmadan yürümenin mümkün olabileceğini de kabul etmeleri
gerekirdi. Oysa, bu kimseler, kendi akıl ve tedbirlerini, Hey’et-i
Temsiliye’nin uyarılarına rağmen yüksek görmekten geri durmamışlar ve
hareket serbestliklerine engel olunmasını bir haysiyet meselesi yaparak
sinirlenmişler ve bu sakat duygunun etkisiyle, aldatılmaya kadar
varmışlardır.
Efendiler, Yahya Kaptan meselesine 20 Kasım 1919 tarihindeki olaylar
dolayısıyla dokunduk. Zaman ve mesafe bakımından birçok atlamalar
yaparak bu olayı çeşitli yönleri ile açıklamak ve tamamlamak zorunda
kaldık. Şimdi izin verirseniz, tekrar bıraktığımız tarihe dönerek,
olayları izleyelim:
Ankara-Eskişehir demiryolunun işletilmesine İtilâf Devletleri’nce engel
olunmuştu. Bu yolun işletilmesi için, İtilâf devletleri temsilcilerinin,
şiddetle protesto edilmesi, 21 Ekim 1919 Ankara Merkez Hey’eti’ne
bildirildi.
Adana Teşkilâtı kurucularının, Niğde’ye veya Kayseri’ye gelerek ve
bizimle temas kurarak çalışmalarına devam etmeleri sağlandı.
Aydın Cephesinde durum günden güne tehlikeli ve ciddî bir hal almakta
olduğundan, Salih Paşa ile Amasya’da kararlaştırdığımız üzere, Donanma
Cemiyeti’nin dört yüz bin lirasının bu cephenin ihtiyaçlarına
ayrılmasını Harbiye Nâzırına yazdık. Bu cephedeki mücahitlere silâh,
cephane verilmesini ve cephenin makineli tüfek ve topçu birlikleriyle
desteklenmesini, Konya’daki 12. Kolordu Komutanı‘ndan rica ettik.
Efendiler; Fransızlar, Bandırma - Soma demiryolunu denetlemek
bahanesiyle, Bandırma’ya bir müfreze çıkarmışlardı. Bunların, güvenlik
durumu mükemmel olan Bandırma’ya asker gönderme haklarının olmadığı
açıktı. Bu noktaya, 24 Kasım 1919’da 14. Kolordu ve 56.Tümen
Komutanları‘nın dikkatlerini çektik.
Yabancı subaylar, Aydın cephesinde dolaşarak propaganda yapıyorlar ve
durumu anlıyorlardı. Bu gibi subayların cephede birliklerle temas
etmelerine kesinlikle izin verilmemesi, resmî başvurularını Hükûmete
yapmaları, eğer Kuva-yı Millîye’ye bir söyleyecekleri olursa, merkez
hey’etimiz aracılığıyla bize başvurmaları gerektiğinin kendilerine
duyurulması, propaganda yapanları olursa, korumalı olarak bölgeden
çıkarılmaları ve kesin bir mecburiyet doğarsa, cephede görülecek İtilâf
askerlerine karşı da silâh kullanılması cepheye bildirildi.
Efendiler, biz İzmir halkının da doğrudan doğruya seçimlere katılmasını
sağlamak istiyorduk. Bunun için, maksadımızı çeşitli yollarla
duyuruyorduk. Ne var ki, Yunanlılar tabiatıyla engelliyorlardı.
29 Kasım 1919 tarihinde, bu durumu İtilâf Devletleri temsilcileri ve
tarafsız elçilikler katında protesto ettik ve bunu, İzmir Telgraf ve
Posta Başmüdürü bulunan Ethem Bey’e yazarak, İzmir halkına da duyurmak
istedik.
Efendiler, belki de birçoklarınızın hatırındadır. İşgal yıllarında,
Adana’da Ferda adında, Kuva-yı Millîye aleyhinde yabancı bir gazete
yayınlanıyordu. Bu gazete, sırf Anadolu’daki kamuoyunu yanıltmak ve
bulandırmak maksadıyla yazılmış sütunlar ve bizim aleyhimizde uydurulmuş
saçmalıklarla doluydu. Şüphesiz, bu gazetenin Anadolu içine sokulmasına
engel olduk.
Fakat, bu gazetenin memlekette okunmasını elbette yararlı bulan, Ali
Rıza Paşa Kabinesi’nin Dahiliye Nâzırı ve Cemâl Paşa’nın, defalarca
temize çıkardığı Damat Şerif Paşa, Ferda Gazetesi denilen bu zehirli
paçavranın serbestçe dağıtılmasına engel olunmaması için emirler
verilmişti. Bu sebeple, Şerif Paşa’nın arkadaşı Cemâl Paşa’nın, 3 Aralık
1919’da dikkatini çekmeyi gerekli bulduk.
Ankara’ya Geliş
Efendiler, Meclis-i Meb’usan’ın İstanbul’da toplanmasına engel olmamak
zarureti üzerine, İstanbul’da toplanacak meclis’te, "vatanın
bütünlüğünü, devlet ve milletin bağımsızlığını elde etmekten ibaret olan
hedefi korumak ve savunmak için anlaşmış, kesin kararlı bir grup
oluşturmayı" tek çare olarak düşündük. Bunun sağlanması için, bildiğiniz
gibi, 18 Kasım 1919 tarihli talimat ve genelgede, milletvekillerinin
belirli yerlerde grup grup toplanarak üzerinde görüşecekleri önemli
noktalardan biri olmak üzere bu konuya yer vermiştik.
Aynı tarihte, düşündük ki, bu grubu oluşturabilmek için her sancakta
birer milletvekilini Eskişehir’e davet edelim. Eskişehir üzerinden
trenle İstanbul’a gidecek milletvekillerini de, davet edeceğimiz
milletvekilleri ile birleştirelim ve kendimiz de Eskişehir’e giderek
yapılacak genel bir toplantıda enine boyuna görüşmelerde bulunalım. Bu
arada, milletvekillerinin İstanbul’daki güvenlikleri ile ilgili
tedbirleri de söz konusu etmek istiyorduk. Ancak, bundan sonra vereceğim
bilgilerden anlaşılacağı üzere, bu toplantıyı Ankara’da kalarak yapmayı
tercih ettik. Sivas’ta bir ay kadar daha kaldıktan sonra, Ankara’ya
hareket ettik.
Ankara’ya gelişimizi, 27 Aralık 1919 tarihli şu açık tebliğ ile her yere
duyurduk:
Sivas’tan Kayseri yoluyla Ankara’ya hareket eden Hey’et-i Temsiliye,
bütün yol boyunca, Ankara’da, büyük milletimizin çok sıcak ve içten
gelen vatanseverlik gösterileri arasında, bugün şehre geldi.
Milletimizin gösterdiği bu birlik ve kararlılık örneği, memleketimizin
geleceğine güven konusundaki inançları sarsılmaz bir şekilde
güçlendirici niteliktedir.
Şimdilik, Hey’et-i Temsiliye’nin merkezi Ankara’dadır. Saygılarımızı
sunarız, efendim.
Hey’et-i Temsiliye adına
Mustafa Kemal
2 Ocak 1920 tarihinde, Cemiyet Merkez Hey’etlerine, Hacıbektaş‘ta Çelebi
Cemâlettin Efendi’ye, Mutki’de Hacı Musa Bey’e ayrıca bir bildiride
bulunduk.
Bu tebliğimizin metni ve yazılış biçimi şöyleydi:
... yolculuğumuz sırasındaki gözlem ve incelemelerimiz, bizlere, gerçek
koruyucu olan Ulu Tanrı‘nın ilâhî lûtfuyla görünen millî birliğimizin
dayanmış olduğu millî teşkilâtın, kökleşmiş, millet ve memleketin
geleceğini kurtarmak için gerçekten güvenilir bir kuvvet ve kudret
haline gelmiş olduğunu, şükürler olsun gösterdi.
Dış durum ve bu millî birlik ve kararlılık sayesinde ve Erzurum - Sivas
Kongreleri esasları çevresinde, vatanın ve milletin çıkarlarına
elverişli bir şekle girmiştir.
Kutsal birliğimize, kararlılık ve imanımıza dayanarak, haklı
isteklerimizin elde edileceği güne kadar, büyük bir dirençle çalışılması
ve bu bildirimizin genelge halinde köylülere varıncaya kadar bütün
millete duyurulması rica olunur.
Anadolu ve Rumeli Müdafaa-i Hukuk Cemiyeti
Hey’et-i Temsiliye’si adına
Mustafa Kemal
Kâzım Karabekir Paşa Hey’et-i
Efendiler, Hey’et-i Temsiliye’nin merkezinin Ankara’ya taşınması
düşüncesi oldukça eskiydi. Bu düşünce ilk defa söz konusu olduğu
sıralarda, Kâzım Karabekir Paşa’dan gelmiş olan bir telgrafı burada
olduğu gibi aktaracağım:
Erzurum, 3.10.1919
Şifre
3. Kolordu Komutanlığı‘na
Hey’et-i Temsiliye’ye : Kuva-yı Millîye’yi temsil eden yüksek hey’etin,
değil Ankara’ya, hattâ Sivas’ın batısına geçmemesi görüşündeyim. Çünkü,
Doğu illerinin Kuva-yı Millîyesi demek olan bu hey’etin bütün bütün
uzaklaşması, dolayısıyla bu illerin teşkilâtsız kalmasına yol açacaktır.
Şimdiye kadar pek haklı ve mantıklı olarak yöneltilmekte olan Millî
Mücadele’nin, öteden beri her zaman her teşebbüsümüzü kötü görmek ve
göstermek isteyen düşmanlarımıza karşı da eskiden olduğu gibi bir yerden
yöneltilmesi için, Hey’et-i Temsiliye’nin Sivas’tan batıya geçmemesi
görüşünde bulunduğumu arz ederim.
15. Kolordu Komutanı
Kâzım Karabekir
Böyle bir telgrafın asılsız olduğu yargısına varmak istedim. Fakat, ne
çare ki, şifre telgraf Erzurum’dan Sivas’taki 3. Kolordu’ya çekilmiştir.
Çözülen şifrenin altında; "Açıldı. Fethi 4/5 Ekim" ilgiliye yazı ve
imzası olduğu halde 3. Kolordu’dan bize gönderilmiştir.
Efendiler, Kâzım Karabekir Paşa, davetimiz üzerine Sivas’a geldikten ve
bizimle görüşmelerde bulunduktan sonra, şüphesiz bu telgrafla daha önce
bildirdiği düşünce ve görüşünün yerinde olmadığını anlamış olacaktır.
Ancak, bu düşünce ve görüşündeki isabetsizliği anlamak için, mutlaka yüz
yüze gelip görüşmeye hiç de ihtiyaç olmayacağı açıkça bellidir. Bu
düşünce ve görüşün dayandırılmış olduğu sebeplere şöylece bir göz atmak
bile, onların yanlışlığını anlamaya yeter sanırım.
Bir defa, Hey’et-i Temsiliye’nin yalnız Doğu illerinin millî gücünü
oluşturmadığı veya temsil etmediği ve belki bütün memleketin-Anadolu ve
Rumeli’nin - Millî güçlerini temsil ettiği çoktan bilinmiş olmak
gerekirdi. Kaldı ki, bu nokta üzerinde, günlerce süren telgraf başı
tartışmaları olmuştu. Bir de. Hey’et-i Temsiliye’nin Sivas’tan Ankara’ya
taşınması, Doğu illerinde teşkilâtsızlık doğuracak bir sebep olamazdı.
Hey’et-i Temsiliye’nin Doğu illerine Sivas’tan telgrafla verdiği
emirleri ve talimatı, aynı şekilde Ankara’dan verebileceğine şüphe
yoktu.
Buna karşılık, Hey’et-i Temsiliye’nin Doğu illerinden çok Batı illerine
ve İstanbul’a yakın bulunmasını gerektiren ve haklı gösteren mantıklı
sebepler elbette çoktu. Önce, Batı ve Güney-Batı illerimizden doğrudan
doğruya düşman eline geçmiş olanlar vardı. Bu illerimizi işgal eden
düşman karşısında sağlam savunma cepheleri kurmak ve onların
kuvvetlendirilmesini sağlamak gerekirdi. Oysa, Doğu illerimizde böyle
acıklı bir durum yoktu. Kesin olarak yakın bir fiilî tehlike de
doğabileceğe benzemiyordu. Uzak bir ihtimale göre, diyelim ki, doğudan
Ermenilerin doğrudan doğruya bir saldırıya geçecekleri kabul olunsaydı
bile, onun karşısında Kuva-yı Millîye ile desteklenmesi kararlaştırılmış
olan 15. Kolordu, kendilerinin komutası altında hazır bulunuyordu. Ne
var ki, İzmir Cephelerinde çeşitli komuta yöntemleri, değişik nitelikte
kuvvetler ve türlü türlü olumsuz kaynaklardan gelen değişik yapıda türlü
zararlı etkiler vardı. Adana’nın işgaline karşı daha cephe
kurulamamıştı.
Genel Durumu Yönetme Sorumluluğunu Üzerine Alanlar
En Önemli Hedefe ve En Yakın Tehlikeye Elden Geldiği
Bu bakımdan, uyulacak yol ve yöntem şudur ki, genel durumu yönetip,
yürütme sorumluluğunu üzerine alanlar, en önemli hedefe ve en yakın
tehlikeye elden geldiği kadar yakın yerde bulunmalıdırlar. Yeter ki, bu
yakınlık genel durumu gözden kaybettirecek derecede olmasın! Ankara, bu
şartları kendinde toplayan bir noktaydı. Herhalde cephelerle
ilgileneceğiz diye Balıkesir’e, Nazilli’ye veyahut Afyonkarahisar’a
gitmiyorduk. Fakat, cephelere ve İstanbul’a demiryolu ile bağlı bulunan
ve genel durumu yönetme bakımından Sivas’tan hiçbir farkı olmayan
Ankara’ya gelecektik.
Meclis-i Meb’usan’ın İstanbul’dan toplanması zorunlu görüldükten sonra
ise, Ankara’ya gelmenin ne kadar yerinde ve yararlı sayılmak lâzım
geldiğini açıklamayı gereksiz bulurum.
Efendiler, Hey’et-i Temsiliye’nin Ankara’ya taşınmaması için sebepleri
ileri sürülürken, bu arada, hele öteden beri, her zaman her
teşebbüsümüzü kötü görmek ve göstermek isteyen düşmanlardan söz edilmiş
olmasına hiçbir anlam veremedim. Gerçekten, kendisinin dediği gibi,
düşmanlar bizim hangi davranışımızı, hangi faaliytimizi iyi görmüşlerdir
veya görebilirler ki, ona göre hareket edelim!
Eğer bu düşünce ve görüşe yol açan: "İstanbul’da, millî dâvâya inanan
bir Ali Rızâ Paşa Hükûmeti vardır. Meclis’i Meb’usan da orada toplanarak
millet ve memleketin mukadderatını denetlemeye başladıktan sonra,
Hey’et-i Temsiliye’nin batı cepheleriyle, Meclis-i Meb’usan ile ilgi ve
ilişkisine ne lüzum kalır? Bu takdirde, Hey’et-i Temsiliye’nin yalnız
Doğu İllerinin teşkilâtı ile ilgilenmesi ve yetinmesi daha yerinde ve
daha yararlı olmaz mı?" şeklindeki bir düşünce ve görüş idiyse, bir
dereceye kadar üzerinde durulabilir. Fakat, böyle olunca da, genel
durumu olayların iç yüzünü ve gerçek şartları görüş ve anlayış
bakımından, Hey’et-i Temsiliye ile Kâzım Karabekir Paşa arasında
doldurulması imkânsız bir hendek olduğunu kabul etmek gerekir.
Hey’et-i Temsiliye’nin Ankara’ya gelmesini düşmanlar kötü görecektir,
noktasında daha çok durularak, belki ileri sürülmüş olan düşünce ve
görüşün çıkış kaynağı daha iyi kavranabilirse de, bizim şimdilik buna
ayıracak fazla zamanımız yoktur.
Efendiler, daha önce söylediğim gibi, bir iki günlük bir toplantı ve
görüşme isteği ile, milletvekillerini davet için ilk yazdığımız
telgrafta -ki bu telgrafın örneğini basılmış olarak yazılı evrak halinde
postayla göndermiştik- maksat açıklandıktan sonra "Hey’et-i
Temsiliye’nin bulunacağı bir yerde toplanılacaktır; toplantı tarihi,
gönderilecek milletvekillerinin adları ve adresleri belli olduktan sonra
haberleşilerek kararlaştırılacaktır. Hey’et-i Temsiliye kısa bir süre
sonra İstanbul’a yakın bir yere gidecektir", denmişti.
Ankara’ya varışımızda, Ankara-Eskişehir demiryolu işlemeye başlamış
olduğundan, önceki bildirimize 29 Aralık 1919 tarihinde yaptığımız bir
ek ile, milletvekilleriyle görüşme yeri olarak Ankara’yı gösterdik ve
bunu bir genelge ile bildirdik. Bu genelgenin bir maddesi de, öteki
milletvekillerinden mümkün olduğu kadar çok kimsenin görüşmelere
katılmasının fazlasıyla istenmekte olduğu yolundaydı.
Efendiler, sonucunun pek yararlı olacağını umduğumuz bu hayırlı ve
vatanseverce faaliyetin bile İstanbul Hükûmeti tarafından önüne
çıkıldığını bildirsem, hayret etmezsiniz sanırım.
Saygıdeğer Efendiler, İstanbul’un dokunduğumuz ve açıklamasını
yaptığımız can sıkıcı durumu ile uğraşırken, memleketin doğu ucuda, bir
yalancı peygamberin yarattığı oldukça önemli ve kanlı bir olay
geçiriyordu. Bununla ilgili olarak 15. Kolordu Komutanlığı‘ndan birçok
raporlar geliyordu. Bayburt’a dört saat uzaklıkta Hart Karyesi (Karye:
İhtiyar heyeti olmayan köy) vardır. Bu karyede oturan Eşref adında bir
şeyh, şiîlik telkinlerinde bulunuyormuş. Bundan üzüntüye kapılan Bayburt
Müftüsü ve din adamları, Şeyhi getirerek sorguya çekmek için kurdukları
bir hey’eti Hart’a göndermişler ve mahallî hükûmet adına şeyhi davet
etmişler... Şeyh, bu davete uymamış... Yerel hükûmet 50 kişilik bir birlik
göndermiş. Buna büsbütün öfkelenen Şeyh, müritleriyle birlikte birliğe
saldırmış; silâhlarını ve cephanesini almış; er ve subaylarını esir,
bazılarını da şehit etmiş... Bunun üzerine, çevredeki bazı birlikler
Bayburt’a gönderilmekle birlikte, işin kan dökülmeksizin barış yolu ile
çözüme bağlanması tercih edilmiş... Şeyhe, din adamları ve yüksek rütbeli
subaylardan kurulu birkaç hey’et gönderilmiş... Hükûmete boyun eğmesi için
öğütler verilmiş... Böylece, boşu boşuna on altı gün kaybedilmiş. En son
giden Erzurum Kadısı başkanlığındaki hey’etin ricası da Şeyh Eşref
üzerinde etkili olamamış. Aksine, Şeyh bunlara: "Hepiniz kâfirsiniz!
Kimseyi tanımam ve boyun eğmem. Savaşacağım. Allah bana, buyruğumu
kullarıma duyurmakla görevlisin" dedi, yolunda bir ültimatom vermekle
birlikte, bir yandan da köylere "Sahib-i Şeriat" ve "Mehdî-i Muntazar"
imzalarıyla birtakım bildiriler göndererek halkı kandırmış ve kendisine
katılmalarını sağlayarak başkaldırmış... Bunun üzerine, bizzat Bayburt’a
gelip 9. Tümen’in komutasını ele alan Yarbay Hâlit Bey, 25 Aralık 1919
günü, yeterince kuvvetle Hart’a hareket eder. Şeyh başına topladığı
âsilerle karşı koymaya karar verdiğinden, topçu ve piyade birliklerinin
şeyhle çatışması ve çarpışması gerekir. Bu sırada, şeyhin müritlerinden
birtakımları da Hart’a yardım etmek üzere, çevre köylerde toplanırlar.
Nihayet, Yarbay Hâlit Bey’in doğrudan doğruya Bayburt’tan bana
gönderdiği 1 Ocak 1920 tarihli şifresinde bildirdiği gibi, "Hart olayı,
yalancı peygamberle oğullarının ve kendisine bağlı adamlarından
bazılarının öldürülmesi ve Hart’ın teslim alınmasıyla sonuçlanmıştır."
Harbiye Nâzırı Cemâl Paşa Genç Komutanları
Efendiler, Harbiye Nezareti ile Hey’et-i Temsiliye arasında bir türlü
çözüme bağlanamamış bir konu vardı.
Nâzır Paşa, İstanbul’da bulunan generalleri kolorduların ve albay
rütbesindeki komutanları tümenlerin başına geçirmek istiyordu. Öteki
komutan ve subayları da Anadolu’daki birliklere göndereceğinden söz
ediyordu. Bu isteği bir ilke olarak ileri sürmüş ve uygulamasını da;
Harbiye Nezareti eski Müsteşarı Ahmet Fevzi Paşa’yı, Ankara’da Ali Fuat
Paşa’nın yerine 20. Kolordu Komutanlığı‘na, Nurettin Paşa’yı da Konya’da
Albay Fahrettin Bey’in yerine 12. Kolordu Komutanlığı‘na atamak şeklinde
bir oldu bittiye getirmek istemişti.
Bu sisteme uyulup uygulandığı takdirde, Birinci Dünya Savaşı‘nda
yetişmiş kolordu ve tümen komutanlıklarına yükselmiş ne kadar genç
general ve komutan varsa, şüphesiz bunların hepsi de bu görevlerden
uzaklaştırılmış olacaklardı. Çünkü, İstanbul’da toplanmış bulunan eski
general ve komutanlar, özellik ve rütbe bakımından, büyük ordu
birliklerinin başında bulunan genç komutanlardan önde geliyorlardı.
Biz asla bu prensipten yan olamazdık. Özellikle, içinde bulunduğumuz
şartlar unutularak girişilen böyle sakat işlere, elbette olur
diyemezdik. Bundan dolayı, Cemâl Paşa’ya her zaman görüşümüzü ve atanan
yeni kolordu komutanlarının gönderilmemeleri gereğini bildiriyorduk.
Harbiye Nazırı Cemâl Paşa: Dediklerim Yapılmazsa
Görevden Çekilirim ve Millet Meclisi’nin Açılması
Cemâl Paşa, Ocak ayı başlarında, o tarihte Harbiye Nezareti başyaveri
bulunan Salih Bey’i - 8. Kolordu Komutanı Salih Paşa’dır - kendisinin
iki mektubu, bu mektuplara ekli olarak, İtilâf Devletleri olağanüstü
temsilcilerinin 24 Aralık 1919 tarihli ortak bir notası ve bu notaya
Hükûmetin verdiği cevap örneği ile birlikte Ankara’ya gönderdi. Cemâl
Paşa, bu mektuplarında da komuta değişikliği ve görevden alma
düzenlemeleriyle ilgili prensibinden, komutanlığa atadığı Ahmet Fevzi ve
Nurettin Paşa’ların görevleri başına gitmelerini sağlama gereğinden söz
ediyor ve özellikle: "Ordunun önemli komuta mevkilerinde, son Millî
Mücadele’ye açıkça katılmış olan kimselerin bizzat ve resmen
bulunmaları, dışarıya ve özellikle yabancılara karşı, orduda siyasetin
hâkim olduğu görünümünü verir ve bu da herhalde kötü etki yapar; Nezaret
doğrudan doğruya bu etkilerin fiili baskısı ile karşı karşıyadır"
diyordu. Görevinden çekileceğini yine tekrarlıyor ve bu defa, bu durumda
artık Millet Meclisi’nin toplanmasının gerçekleşmeyecek bir hayal
olacağını haber veriyordu.
Efendiler, bu konu ile ilgili olarak verdiğim cevapları şöylece
özetleyebilirim: "Görüşlerimizde isabet bulunduğu yolundaki inancımızı
tekrarlarız. Ferit Paşa’nın kötü yönetiminin mirası olan Aydın
Cephesinin ve bölgesinin ve oralardaki Kuva-yı Millîye’nin şimdiki ve
gelecekteki durumunu, büyük bir ilgi ve dikkate alıyoruz. Gelecek için
ümit verici bir durumun yaratılmasını düşünüyoruz.
Ali Fuat Paşa’nın Devlet ve Millet gözünde, her türlü eleştirinin
dışında bulunduğu inancının korunması ana şarttır. Millî Mücadele
sırasında her ne şekilde olursa olsun ileri atılmış olanların,
görevlerinden uzaklaştırılmaları ve durumlarının değiştirilmesi,
fedakârlılarının suç sayıldığı şeklinde yorumlanır. Bu durum, bizim
sonuna kadar değişmeyecek olan görüşümüze göre, asla uygun sayılamaz."
Hükûmetçe söz konusu olan siyasî sakıncaları ortadan kaldırmak için
yapılacak her şey yapılmıştır.
Ahmet Fevzi Paşa, bizimle işbirliği yapabilme yeteneğine sahip değildir.
Ahmet Fevzi Paşa’nın özel görevle gezip dolaşırken, gittiği yerlerde
söylediği mantıksız sözleri bildirmiştik. Bunu kendisinden beklemem diye
buyurmuştunuz. Ahmet Fevzi Paşa’nın arkadaşlara yazdığı özel bir şifreli
telgrafta: "Ordu, bugünkü anarşik durumunda kaldıkça memleket için
felâket kaçınılmazdır" diyor. Bu kişi, ordunun millî teşkilâtı
desteklemesini anarşi olarak kabul ediyor. Oysa, bilmek gerekir ki,
ordu, millî teşkilât kadrosunun dışında değil, belki onun ruhunu ve
temelini oluşturmaktadır."
İtilâf Devletleri Temsilcilerinin Ali Rıza
Efendiler, şimdi Başyaver Salih Bey aracılığı ile gönderildiğini
bilginize sunduğum İtilâf Devletleri olağanüstü temsilcilerinin Ali Rıza
Paşa Kabinesi’ne verdikleri ortak notadan da biraz söz edeyim:
Fransa, Büyük Britanya ve İtalya olağanüstü komiserleri, Karadeniz
Ordusu ve Başkomutanı Sir George Milne (Sör Corç Miln) ile Osmanlı
Harbiye Nâzırı arasında geçen birtakım yazışmalara Osmanlı Hükûmeti’nin
dikkatini çektikten sonra, "bu yazışmalardan açıkça anlaşılıyor ki,
Harbiye Nâzırı Cemâl Paşa, Karadeniz Ordusu Başkomutanı‘nın, Paris
Konferansı kararlarına uyarak verdiği talimatı uygulayacak yerde, yüksek
görevinin gerektirdiği sorumluluktan kaçınarak, birtakım kabulü imkânsız
özürler ve sebepler ileri sürmüştür.
Olağanüstü komiserler, Harbiye Nâzırı‘nın takındığı tavrın yol açacağı
tehlikeli sonuçlar üzerine, Osmanlı devleti’nin dikkatini çekmekle
birlikte, Karadeniz Ordusu Başkomutanı tarafından bildirilen Konferans
kararlarının uygulanması için ne gibi tedbirler almayı düşündüğünü
öğrenmek ister.
Olağanüstü komiserler, "olayı öğrenen İtilâf Devletleri Yüksek
Meclisi’ni aydınlatmak üzere, Yüksek Meclis adına verilen emirlerin,
Harbiye Nâzırı tarafından yerine getirilmemiş olmasını, Osmanlı
Hükûmeti’nin nasıl karşıladığını hemen bildirmesini ister", diyorlar.
Efendiler, Osmanlı Hükûmeti, bu notaya verdiği cevapta: "İzmir’in
işgalinin nasıl başladığını; karma komisyonun nasıl soruşturma yaptığını
ve soruşturmaya kadar geçen zaman içinde, Yunan yırtıcılığı karşısında
halkın nasıl can ve namusunu koruma kaygısına düştüğünü; Hükûmetle
Ordunun daima araştırma komisyonunun adalet ve insafına güvendiğini;
yalnız, akan kanları, hiç değilse şimdilik dindirmek için, Osmanlı
Harbiye Nezareti’nin, General Milne cenablarına, 23 Ağustos 1919 tarihli
bir yazı ile teklifte bulunmuş olduğunu bildiriyor. Bu teklifin, Yunan
birlikleriyle Kuva-yı Millîye arasına Osmanlı birliklerinin
yerleştirilmesinden ibaret olduğunu; ancak bu teklifin kabul
edilmediğini" ifade ediyor.
Sonra; "İşgal bölgesinin Yunan birliklerinden başka, İtilâf birlikleri
tarafından da işgali teklifiyle ilgili, 20 ve 27 Ağustos 1919 tarihli
iki yazıya ve bunların da karşılıksız kaldığına" işaret olunuyor.
İtilâf Devletleri’nin Karadeniz Başkomutanı,
Osmanlı Devleti’nin Harbiye Nâzırı‘na
Şimdi Efendiler, bu üç belge metnini göz önünde bulundurarak hep
birlikte kısa bir yorumlama yapalım:
Komiserlerin notasından anlıyoruz ki, İtilâf Devletleri’nin Karadeniz
Başkomutanı Mr. George Milne, Osmanlı Devleti’nin Harbiye Nâzırı‘na,
Cemâl Paşa’ya doğrudan doğruya kendi emri altındaymış gibi talimat ve
emirler vermektedir. Cemâl Paşa, şimdiye kadar bize bunu bildirmedi.
Ve yine anlıyoruz ki, Osmanlı Devleti’nin Harbiye Nâzırı, aldığı talimat
ve emirleri yerine getirememekten ve kabulü imkansız özürler ve sebepler
ileri sürmüş olmaktan dolayı suçlanıyor.
Harbiye Nâzırı‘nın aldığı emirlerin ne olduğunu kestiriyor ve ne için
yapamamakta olduğunu da anlıyoruz. Çünkü, Kuva-yı Millîye engeldir...
Kuva-yı Millîye, Harbiye Nazırı‘nın ve Hükûmetin, Başkomutan Mr. George
Milne’in emirlerine ve talimatına uyarak verdiği veya vereceği emirlere
boyun eğmiyor... İşte komiserler, Paris Konferansı adına, bunu kabul
edebilecek nitelikte bir özür ve sebep saymıyorlar. Demek istiyorlar ki,
hükûmet iseniz, Harbiye Nâzırı iseniz, memlekete, millete, orduya hâkim
olmalısınız! Hakim iseniz, ileri sürülen özürler ve sebepler kabul
edilebilecek gibi değildir.
Efendiler, Ali Rıza Paşa Kabinesi, 2 Ekim 1919’da iş başına geçti. Ondan
önce Ferit Paşa Kabinesi vardı. Buna göre, Kuva-yı Millîye ile Yunan
birlikleri arasında, Osmanlı birliklerinin yerleştirilmesiyle ilgili, 23
Ağustos 1919 tarihindeki teklifi yapan Ferit Paşa Kabinesidir.
Ali Rıza Paşa Kabinesi, daha bir teklif ileri sürmüş değildir. Ancak,
buna rağmen, Başkomutan Milne, 3 Kasım 1919 tarihinde düşmanların
gireceği bölgenin sınırını çiziyor ve bu sınıra kadar Yunanlılar’ın
girmelerinin sağlanmasını Cemâl Paşa’ya emrediyor. İşte Cemâl Paşa’nın
yerine getiremediği emir bu oluyor. Teşekküre değer bir durumdur ki,
gerek kendisi gerek içinde bulunduğu kabine, nihayet iş başına geçtikten
bir ay sonra, Kuva-yı millîye’ye karşı güçsüz olduklarını yabancı
komiserlere söyleyebilmişlerdir.
Efendiler, bu belgelerden anlaşılması gereken en önemli ve en anlamlı
nokta, bence kabinenin ortak notaya vermiş olduğu karşılıkta,
komiserlerin, ileri sürdükleri noktalara büyük bir alçak gönüllülük ve
incelikle cevap verilirken, bir hususun asla dikkate alınmamış
olmasıdır. O da, Efendiler; Mr. George Milne’in Osmanlı Devleti’nin
Harbiye Nâzırı‘na doğrudan doğruya emir ve talimat vermekte oluşudur. Bu
durum, ne millî teşkilât’a karşı onur meseleleri çıkaran Harbiye
Nâzırı‘nın ne de Osmanlı Devleti’nin bağımsızlığını korumak
sorumluluğunu yüklenmiş olan kabinenin şeref ve haysiyetine dokunmuyor.
Bu durumun, kendilerinin haysiyetini ve devletin bağımsızlığını çoktan
zedelemiş olduğunu farketmek istemiyorlar. Hiç olmazsa, protesto
etmiyorlar. Hiç olmazsa, bağımsızlığımıza darbe vuran bu saldırı ve
tecavüze aracılık edemeyiz diye, bağırıp çağırmaya cesaret edemiyorlar...
Cesaret edemiyorlar Efendiler, çünkü korkuyorlar. Nitekim korktukları
başlarına geldi. Bunu yakında göreceğiz. Korkmamak için, insan
haysiyetini ve milî gururun saldırıya uğrayamayacağı çevre ve şartlar
içinde bulunmak gerekir. Buna değer vermeyenlerin, aslında bir insan
için, bir millet için, hiçbir saldırıya uğratılmaksızın korunabilmesi,
en büyük namus borcu olan kutsal kavramlar üzerinde, çoktan saygısız ve
duygusuz oldukları yargısına hak kazandırmaktadır.
İnsaf ve Merhamet Dilenmekle Millet İşleri,
İnsaf ve merhamet dilenmekle millet işleri, devlet işleri görülemez.
Milletin ve devletin şeref ve bağımsızlığı korunamaz.
"İnsaf ve merhamet dilenmek gibi bir ilke yoktur. Türk milleti
Türkiye’nin gelecekteki çocukları, bunu bir an akıllarından
çıkarmamalıdırlar."
Efendiler, Cemâl Paşa’ya komuta değişikliği ile ilgili noktalarda
verdiğimiz cevabı bilginize sunmuştum. İzin verirseniz, o cevabın baş
tarafını oluşturan diğer noktalar üzerindeki görüşlerimizi de
özetleyeyim:
Temel noktalar üzerindeki görüşlerimiz şunlardı:
1- İtilâf Devletleri’nin her biri, bütün Türkiye’den
en büyük çıkarlarını sağlamak peşindedirler. Bu da, Türkiye’de güvenilir
bir dayanak noktasının elde edilmesini gerekli kılmaktır. Yabancıların,
açıktan açığa aleyhte görünmelerinin ve hoşnutsuz olmalarının sebebini,
kabinenin tarafsız tutumunda aramalıdırlar.
2- Kabine, bildiri yayınlamakta acele etmemelidir.
Bildiri, kabine durumunu sağlamlaştırdıktan sonra yayınlanmalıdır.
Kabinenin güçlü olması, her bakımdan Kuva-yı Millîye’ye dayandığı
inancını verecek bir davranış tarzını benimsemesine ve bunu bütün
dünyaya göstermesine bağlıdır.
Meclis toplandıktan ve orada kuvvetli bir "Müdafaa-i Hukuk Cemiyeti
Grubu" meydana geldikten sonra, bildiriye sıra gelebilir. Bildiri,
herhalde, Barış Konferansı‘na gidecek delegeler yola çıkmadan önce,
fakat gruplar görüş birliğine varılarak düzenlenmelidir. Çünkü, böyle
olmazsa hiçbir önem ve değeri olmayacaktır. Bir de işe, kabul edilecek
yenilikleri duyurmakla başlamak doğru değildir. Aksine, bildiride
milletin bağımsızlığından ve ülkenin bütünlüğünden başlamak ve ancak
bunun sağlanması şartına bağlı olmak üzere, hükûmet işlerinin ana
çizgilerini tespit etmek yerinde olur.
Bu bildiriye temel olacak önemli noktalar Sivas Genel Kongresi’nin
bildiri ve tüzüklerinde yer almıştır. Orada, gelecekteki sınırlar,
devlet ve milletin bağımsızlığı, azınlıkların hakları, yabancı
himayesinin milletçe nasıl karşılandığı gibi hususlar açıklanmıştır.
Böyle bir bildiri şimdiden hazırlanır ve Meclis’in açılışında çoğunluk
grubuyla görüşüldükten sonra ilân edilir. Uygun olanı
budur.
3- Dahiliye Nâzırının çekilmesiyle kabinede bir
bunalım doğmasına sebep görülmemektedir. Böyle bir düşünceden, Dahiliye
Nâzırı‘nı Sadrazam olarak kabul ettiğiniz anlamı çıkar. Bir kabinede
bunalım ancak hükûmet başkanının çekilmesiyle çıkabilir. Kabinenin
Dahiliye Nâzırı Şerif Paşa’ya, onun da Ferit Paşa’ya bağlı olduğu
anlaşılıyor.
Meclis açıldıktan sonra, Dahiliye ve Hariciye Nâzırlarının kesin olarak
değiştirilecekleri yolundaki işareti anlayamadık. Bu nâzırlar şimdiden
böyle bir söz verdiler mi?
Düşmanların Meclisi açtırmak istemeyecekleri doğaldır. Yalnız
Padişah’ın Meclis’i dağıtma ihtimali de düşünülebilir mi? Eğer böyle bir
ihtimal varsa, o halde meclisi, İstanbul’da dağıtmak ve milleti
meclissiz bırakmak için mi topluyoruz? Bu bakımdan, Padişah’ın bu
konudaki görüşlerinin hey’etimizce kesin olarak şimdiden bilinmesi
gerekir ki, milletvekillerini İstanbul dışında güvenli bir yerde
toplamak için teşebbüslerde bulunalım. Aksi halde, Meclis İstanbul’da
toplanmak yüzünden yukarıda belirtilen durumlara düşerse, bunun
sorumluluğu İstanbul’da toplanmasını ısrarla isteyenlere ait
olacaktır.
4- Milletvekillerinin görüşmelerde bulunmak üzere
Ankara’ya gelmeleri yararlıdır."
Ankara Halkı İle Yakından Tanışmak İçin
Efendiler, beni gerçekten, samimî, parlak ve güven verici duygularla
karşılamış olan sayın Ankara halkı ile daha yakından tanışmak ve onlarla
görüşmek, bir görev hükmünde idi. Onun için, görüşmek üzere davet
ettiğimiz milletvekillerinin gelmelerini beklediğimiz günlerde,
toplanmış olan sayın Ankaralılara bir konferans vermiştim.
Bu konferansın temel noktaları üzerinde kısaca konuşayım:
Wilson Prensipleri: Bu prensiplerin 14 maddesinden
Türkiye ile ilgili olanları vardı. Zaten, yenilmiş ve Ateşkes Anlaşması
imzalamış Osmanlı Devleti, bu prensiplerin gönül okşayıcı ve göz
aldatıcı manzarasıyla bir süre oyalandı.
30 Ekim 1918 tarihinde imzalanan Mondros Mütarekesi’nin maddeleri ve bu
maddeler arasında özellikle yedincisi, beyni yakan ateşten bir zehirdi.
Yalnız bu madde, vatanın geri kalan kısmını düşmanların işgal ve
istilâsına hazır bulundurmaya yeterdi.
İstanbul’da biribiri ardınca gelen ve âciz kimselerden kurulmuş olan
kabineler, şerefsiz, haysiyetsiz ve aşağılık görünüşleriyle, suçsuz ve
Tanrı‘ya bel bağlamış olan milletin sembolü olarak tanındı; değer
vermeye lâyık görülmemeye başlandı. Bu yüzden, dünyanın medenî
devletleri medeniyetin gereklerini unutacak kadar saygısız oldular.
Öteden beri Türk milleti aleyhinde bütün dünyada yapılan en mantıksız
propagandalar, her zamankinden çok kulak vermeye değer bulundu.
Dokuz aydan beri başlayan millî uyanış ve faaliyet, durumu ve görünüşü
değiştirdi ve daha, çok değiştirecektir. Millet kurulmuş olan birliği
korur ve bağımsızlığı için fedakârlıktan çekinmezse başarı muhakkaktır.
Erzurum ve Sivas Kongrelerinde alınmış olan kararlar, milletin
gerçekleştireceği amaçların temelini oluşturur.
Ferit Paşa Kabinesi’ni düşüren millettir. Fakat Ali Rıza Paşa
Kabinesi’ni iktidar konumuna getirmiş olma sorumluluğu millete ait
değildir. Bununla birlikte anlaşma durumundayız.
Efendiler, şimdi Ankara’ya gelen milletvekilleriyle yapılan temas ve
görüşmelere gelelim:
Milletvekilleri, aynı günde veya günlerde toplu olarak bulunamadılar.
Teker teker veya küçük gruplar halinde gelip gittiler. Bu kişilerin veya
hey’etlerin hepsine, ayrı ayrı ve hemen hemen aynı temel noktaları
günlerce üst üste tekrarlamak zorunda kaldık.
Herşeyden önce, mânevi gücün, kalp ve vicdan gücünün yüksek tutulması
şarttır. Bunu bilirsiniz. Biz de bu gücü arttırmak üzere:
Önce içteki ve dıştaki durumun güven ve ferahlık verici nitelikte
gelişen noktalarını ve yönlerini araştırarak açıklamaya ve ispata
çalıştık. Sonra, belirli bir amaç etrafında bilinçli ve azimli olarak
birleşmenin, sarsılmaz bir güç olduğu gerçeğini, yorulmaksızın tekrar
ettik.
Bir toplumun yaşamasının ve mutluluğunun, ancak gayelerinde ve
gayelerinin garçekleştirilmesinde tam bir birlik halinde bulunmasına
bağlı olduğunu açıkladık. "Vatanın kurtuluşu, bağımsızlığın kazanılması"
hedefine yönelmiş bulunan millî birliğimizin, köklü ve düzenli bir
teşkilâtın varlığına ve teşkilâtı iyi yürütüp yönetebilecek yetenekli
kafaların ve enerjilerin, bir tek beyin ve bir tek enerji halinde
birleşmiş ve kaynaşmış olmasına bağlı bulunduğunu söyledik. Bu
münasebetle, İstanbul’da açılacak Meclis-i Meb’usan’da güçlü ve
dayanışmalı bir grubun kurulması zorunluluğunu ortaya koyduk.
Millet, tarihin ancak devletlerin yıkılış ve çöküş gibi bunalımlı
zamanlarında kaydettiği çok önemli ve tehlikeli anları yaşıyordu. Böyle
anlarda, talih ve kaderini doğrudan doğruya kendi eline almakta gaflet
gösteren milletlerin, gelecekleri karanlık ve felâketlerle doludur.
Türk milleti, bu gerçeği anlamaya başlamıştı. Bu kavrayış sonucuydu ki,
kurtuluş ümidi vaadeden her samimî işarete koşmaktaydı. Ancak, bir
toplumun uzun yüzyılların uyuşturucu yönetim ve terbiyesinin etkisinden
bir günde, bir yılda kurtulup serbest kalabileceğini düşünmek ve kabul
etmek doğru değildir.
Bu sebeple, durumu ve gerçeği bilenler, ellerinden geldiği kadar bağlı
bulundukları millete ışık tutup yol göstererek, ona kurtuluş hedefine
yürümekte önderlik etmeyi en büyük insanlık görevi bilmelidirler.
Türk milletinin kalbinden, vicdanından doğan ve ilham alan en köklü en
belirgin istek ve inancı belli olmuştu: Kurtuluş!...
Bu kurtuluş feryadı, Türk vatanının bütün ufuklarında yankılanmaktaydı.
Milletten başka bir açıklama beklemeye gerek yoktu. Artık bu isteği dile
getirmek kolaydı. Nitekim, Erzurum ve Sivas Kongrelerinde millî istek
açıkça ortaya konmuş ve dile getirilmişti.
Bu kongrelerde alınan kararlara bağlı olduklarını bildirdikleri için,
milletçe vekil seçilen kimseler, herşeyden önce, bu kararlara bağlı
şahıslardan oluşan ve bu kararları ilân eden dernekle ilişkili
bulunduklarını gösterir ad taşıyan bir grup kuracaklardı: "Müdafaa-i
Hukuk Cemiyeti Grubu." İşte bu grup, millî teşkilâta ve dolayısıyla
millete dayanarak, her nerede olursa olsun, milletin kutsal gayelerini
cesaretle dile getirecek ve savunacaktı.
Misak-ı Millî Hazırlanıyor
Efendiler, milletin emel ve gayelerinin, kısa bir programın temelini
oluşturacak şekilde topluca ifadesi de görüşüldü. Misak-ı Millî adı
verilen bu programın ilk karalamaları da bir fikir vermek maksadıyla
kaleme alındı. İstanbul Meclisi’nde bu ilkeler gerçekten toplu bir
şekilde yazılmış ve tespit olunmuştur.
Efendiler, görüştüğümüz her şahıs veya bütün şahıslar, bizimle düşünce
ve görüş birliği yaparak ayrılmışlardı. Fakat İstanbul Meclisi’nde
"Müdafaa-i Hukuk Cemiyeti Grubu" diye bir grubun kurulduğunu işitmedik.
Niçin?! Evet, niçin? Buna bugün cevap isterim!
Çünkü, Efendiler, bu grubu kurmayı vicdan borcu, millet borcu bilmek
durum ve kabiliyetinde bulunan efendiler inançsız idiler... korkak idiler...
cahil idiler...
İnançsız idiler; çünkü, millî dâvânın ciddiliğine ve kesinliğine ve bu
dâvânın dayanağı olan millî teşkilâtın sağlamlığına inanmıyorlardı.
Korkak idiler; çünkü, millî teşkilâttan olmayı tehlikeli görüyorlardı.
Cahil idiler; çünkü, tek kurtuluş dayanağının millet olduğunu ve
olacağını takdir edemiyorlardı. Padişah’a dalkavukluk ederek,
yabancılara hoş görünerek, yumuşak ve nazik davranarak büyük gayelerin
gerçekleştirilebileceği gafletini gösteriyorlardı.
Millî Ülkü ve Millî Teşkilâtın Kısa Bir Zamanda
Bundan başka, Efendiler, nankör ve bencil idiler... Millî ülkü ve millî
teşkilâtın kısa bir zamanda sağladığı şeref ve varlığı küçümsüyorlardı.
Ortaya çıkmış olan durum ve varlığın kolayca elde edilmiş olduğu zannına
ve anlamsız korkusuna kapılmakla, çirkin gururlarını tatmin sevdasına
düşüyorlardı...
Erzurum’da, Sivas’ta söylenmiş ve tespit edilmiş bir adı, olduğu gibi
kabul etmek, küçüklük olmaz mıydı?! O addan daha anlamlı bir ad mı
yoktu?!
Evet, işittik Efendiler; varmış: "Fellâh-ı Vatan Gurubu".1
Efendiler, geçmişe ait safhaları ve olayları burada anlatabileceğim
çerçeve içinde, gerçeğe uygun olarak tespit etmek kararındayım. Bu
sebeple, tam üzerinde durduğumuz noktayla ilgili bir konuyu da büyük bir
samimiyetle bilgilerinize sunacağım.
Ben, Meclis-i Mebusan’ın İstanbul’da saldırıya uğrayacağını,
dağılacağını, kesin olarak bekliyordum. Böyle bir durum karşısında
alınacak tedbiri kararlaştırmıştım. Hazırlığımız ve gerekli
düzenlemelerimiz de başlamıştı: Ankara’da toplanmak...
İşte bu görevi yaparken, milletçe yanlış anlaşılmaya yol açmamak için,
tedbir olarak da bir şey düşünmüştüm: Meclis-i Mebusan Başkanlığına
seçilmek. Bundan beklediğim, dağıtılan milletvekillerini, Meclis-i
Mebusan Başkanı sıfat ve yetkisiyle yeniden davet etmekti. Gerçi bu
tedbir, ancak görünüşü kurtarmak için geçici olarak işe yarayabilirdi.
Fakat, böyle bunalımlı zamanlarda, yararı geçici de olsa, her türlü
tedbirin alınmış olması, herhalde gereksiz sayılamazdı...
Gerçekte İstanbul’a gitmeyecektim. Fakat bunu açığa vurmaksızın, zaman
kazanacak ve durum bir süre için uzakta bulunuyormuşum gibi ayarlanarak,
Meclis Başkan vekilleri aracılığıyla idare olunacaktı.
Bu tedbirin uygulanması, elbette Meclis’e giden ve gerçek durumu
kavramış olması gereken arkadaşların yardım ve gayretleri ile mümkün
olabilecekti.
Efendiler, bu konuyu gereken kimselere açtım. Düşünce ve görüşlerimi
uygun buldular. Bu yolda çalışacaklarına söz ve güvence vererek
İstanbul’a gittiler.
Ancak, pek az belki bir veya iki arkadaştan başkasının, bu düşüncenin
sözünü bile etmediklerini öğrendim.
Bu konuda hâkim olan düşünce ve mantık şuymuş: Bunca milletvekilleri
içinde Meclis Başkanı olabilecek değerde bir adam bile yok mudur ki,
Meclis’te bulunmayan bir milletvekilini kendi yokken başkan seçeceğiz...
Meclisi oluşturan sayın üyeleri bu kadar yetersiz göstermek, yabancılar
üzerinde kötü etki yapmaz mı?
Bir başka mantık da, Meclis Başkanlığı‘na, Kuva-yı Millîye Başkanı‘nı
seçmek, daha ilk günden, Meclis üzerine şüphe ve saldırıyı çekme fırsatı
vermektir. Bu da akıl kârı olamaz.
Böyle düşünen ve mantık yürütenlerin, bana pek de uzak insanlar
olmadığını görenler, susmayı tercih etmişler...
Efendiler, itiraf etmeliyim ki, bu tedbirin alınmamış olması, meclis
dağıldıktan sonra beni küçük bir güçlükle karşılaştırmıştır. Bu noktayı
da sırası gelince bilginize sunacağım.
Harbiye Nâzırı Cemâl Paşa’nın İşten Uzaklaştırılması
Efendiler, Meclis-i Mebusan 12 Ocak 1920 tarihinde açılmıştı. Aşağı
yukarı on gün sonra, Harbiye Nâzırı‘nın 21 Ocak 1920 tarihli telgrafını
aldım. Olduğu gibi bilginize sunuyorum:
Geciktirilmesi sorumluluğu gerektirir
Harbiye
Ankara’da 20. Kolordu
Komutanlığı‘na
Mustafa Kemal Paşa Hazretleri’ne
İngilizler, Hükûmete verdikleri bir notada, benimle Cevat Paşa
Hazretleri’nin görevden çekilmemizi istediler. Kabinece şiddetli bir red
cevabı verildiyse de, durum Kabinenin yerinde kalmasını ve yalnız
benimle Cevat Paşa’nın çekilmemizi gerektirdi. Harbiye Nezareti’ne Salih
Paşa vekâlet edecektir. Kabineyi güç duruma sokacak bir davranışta
bulunulmamasını rica ederim. Aksi halde, durum, tasavvur buyurduğunuzdan
daha tehlikeli olur.
Harbiye Nâzırı
Cemâl
Bu telgraf 22 Ocak’ta elimize geçmişti. Hemen telgraf başında, saat
11.30’da şu telgrafı yazdım:
Harbiye Nâzırı Cemâl Hazretleri’ne
1- Verilen notayı olduğu gibi lûtfeder
misiniz?
2- Yapılan teklifi yerine getirmekte acele etmeyiniz.
Notayı inceledikten sonra görüşlerimizi bildireceğim.
Mustafa Kemal
Cemâl Paşa’nın, imzasını gizleyerek verdiği karşılık şuydu:
Çok Acele
Kadıköy
Ankara’da 20. Kolordu Komutanlığı‘na
Mustafa Kemal Paşa Hazretleri’ne:
Nota’nın kısaltılmış şekli aşağıdadır:
1- Özel olarak seçilmiş subayların Kuva-yı Millîye
kurmaylıklarına gönderilmeleri,
2- 14. Kolordu’dan bir kısım erleri ayırıp terhis
etmek suretiyle Kuva-yı Millîye kurmaylıklarına
gönderilmeleri,
3- Top kaması ve diğer malzemelerin
kaçırılması,
4- Zonguldak’tan İstanbul’a gelen taburun geri
gönderilmesini geciktirmek,
5- Afyonkarahisar’dan Alaşehir’e alay
nakletmek,
6- Bursa’dan Bandırma’ya bir alay
nakletmek,
7- Bu işlerde, Harbiye Nâzırı ile Genelkurmay
Başkanı‘nın şahsen rolleri olduğu anlaşılmıştır. Kırk sekiz saat içinde
bu iki şahsın görevlerinden uzaklaştırılması.
Dikkat buyurulursa, Aydın Cephesi meselesi, bu notada söz konusu bile
değildir. Bu notaya cevap olarak: "Bir, iki, üçüncü maddeleri yalandır.
Dördüncü maddenin konusu benim zamanımda değildir. Ben, başvuruları
üzerine geri gönderdim. Beşinci madde ile ilgili konuda, tümen
komutanını değiştirdim. Altıncı maddedeki Ahmet Anzavur konusu da
güvenlikle ilgilidir. Bu konuda yazışmalarımız vardır. Şimdi de dosyalar
incelenirse anlaşılır" denildi. Kabul etmediler. Bunun üzerine üç şık
üzerinde duruldu: Notaya birinci cevaptan sonra cevap vermemek ve
hükümlerine kulak asmamak, kabinenin toptan görevden çekilmesi, benim
görevden çekilmem. Birinci şık uygulanacak olursa, burada bir rezalet
çıkmasından korkulurdu. İkinci şıkkın kabulü durumunda, zaten
istediklerinin olacağı ve Ferit Paşa’nın, Kabinenin başına geleceği
düşünüldü. Bu bakımdan, benim görevden çekilmem ve Nezaret’in vekâletle
idare edilmesi tercih edildi. Her halde, kararınızın önce bana
bildirilmesini rica eder, sizlere üstün saygılarımı sunarım efendim
(Ferik Cemâl).
Cemâl Paşa, bu notada, Aydın cephesinin söz konusu edilmediğini işaret
etmekle bilmem ne demek istiyor? Şüphe yok ki, söz konusu olan Aydın
cephesidir, ona yardımdır ve Kuva-yı Millîye’dir. Yalnız, Cemâl Paşa
dolaylı yoldan bütün bunlara Hey’et-i Temsiliye’nin sebep olduğunu
anlatmak sevdasındadır.
Cemâl Paşa’ya, bu telgrafına karşılık, olarak verdiğim cevapta, şu emri
verdim:
Harbiye Nâzırı Cemâl Paşa Hazretleri’ne
Görevden çekilmek şekliyle İngilizlerin isteğine uymanız, öyle
tehlikeli bir durum yaratır ki, sizin görevden çekilmemekle ortaya
çıkacağını düşündüğünüz tehlikeden daha ağırdır. Bundan başka, Hey’et-i
Temsiliye’nin bir temsilcisi durumunda olan zatıdevletlerinin, haberi
olmaksızın ve onun görüşüne uymayarak çekilmeniz kabul edilemez.
İngilizlerin, sizi zorla görevden ayırmaları ihtimali bile bizce hesaba
katılmış ve hemen tedbirleri alınmıştır. Bu duruma göre önce notayı
olduğu gibi bildiriniz sonra durum hakkında bilgi vererek kararımızı
beklemeniz ve sarsılmaz bir dayanıklılıkla göreviniz başında kalmanız
kesin isteğimizdir.
Hey’et-i Temsiliye adına
Mustafa Kemal
Cemâl Paşa, son telgrafımıza, 23/24 Ocak’ta verdiği karşılıkta,
çekilmesinin zorunlu olduğundan ve Millî Meclis’in nasıl bir davranış
içinde olacağını beklemek gereğinden söz ediyordu.
Efendiler, aynı gün öğle vakti, Ankara, Erzurum, Sivas, Diyarbakır,
Bandırma, Balıkesir, Konya, Edirne, İstanbul ve Bursa’da bulunan
komutanlara, durum ve görüşümüz bildirilerek dikkatleri çekildi ve
düşünceleri soruldu.
İstanbul’daki 10. Kafkas Tümeni Komutanı Kemalettin Sami Bey’e de
(Berlin Büyükelçisi Kemalettin Sami Paşa’dır), ayrıca şu emri verdim:
10. Kafkas Tümeni Komutanlığı‘na
Hemen Rauf Bey’i bularak, durumu birlikte ve güvenlik tedbiri alarak
takip etmenizi rica ederiz. İngilizlerin isteğini yerine getirmek
kesinlikle doğru olmaz. Buraca, o bakımdan âcil tedbirler alındı.
İstanbul’daki telgraf haberleşmelerini güven altına almanız
gerekir.
Efendiler, Rauf Bey, Bekir Sami, Cami Bey ve bütün milletvekillerine de
Kafkas Tümeni Komutanı Kemal, Müstahkem Mevki Komutanı Şevket ve Harbiye
Nezareti Başyaveri Salih Beyler aracılığıyla ve şifreli telgrafla şu
bildiride bulundum:
İngilizler, Harbiye Nâzırı Cemâl Paşa ile Genelkurmay Başkanı Cevat
Paşa’nın görevden çekilmesini istemişlerdir. Bu faaliyet, devletin
bağımsızlığını ortadan kaldırmaya yönelmiş kesin bir harekettir. O
halde, bu faaliyete karşı milletin göstereceği tepki ve girişeceği
hareketler, bağımsızlığın korunması için yapılacak kutsal bir mücadele
niteliğindedir. Bu mücadelenin ilk basamağında görev, miletin
vekillerinindir. Milletvekilleri, kabine üyelerinin durumlarına müdahale
ve etkide bulunmak şeklinde, devletin siyasî bağımsızlığı aleyhine,
İngilizlerin girişmiş oldukları tecavüzleri, içeriye ve dışarıya karşı
kesinlikle ve hemen reddetmek zorundadırlar. Bunun nasıl yapılacağını
kararlaştırarak buraya bildiriniz. Fakat şu noktaların mutlaka yerine
getirilmesi gerekir:
Önce Meclis’in dağıtılması ile ilgili olarak, Meclis’te ansızın bir
iradenin okunması ihtimali ile karşı karşıya kalınmamalıdır. Eğer bu
ihtimalin gerçekleşmesi kesin olarak önlenemezse, milletvekillerinin
çalışmalarını özel toplantılar halinde devam ettirmeleri de yeterlidir.
İkincisi, devletin siyasî bağımsızlığı aleyhine kesin bir müdahalede
bulunulduğunu, Barış Konferansı‘na, Avrupa milletlerine, İslâm dünyasına
ve memleketin her bir yanına ilân etmek gerekir. İngilizler’in tecavüzü
geri alınmadığı takdirde, Meclis’in görevi, Anadolu’ya geçmek ve
milletin idaresini üzerine almaktır. Bu hareket, bütün milletin gücünü
kendi varlığında toplamış olan Kuva-yı Millîye tarafından her bakımdan
desteklenecektir. Gerekli tedbirler şimdiden alınmıştır.
Hey’et-i Temsiliye Adına Mustafa Kemal
Bu bildirinin örneği, olduğu gibi bütün komutanlara bildirildi.
Efendiler, Ayrıca Rauf Bey’e de 23 Ocak 1920’de, 10. Kafkas Tümeni
Komutanı aracılığıyla yazdığım şifrede, "Harbiye Nâzırı‘nın görevden
çekilmesi bir oldu bitti olmakla birlikte, işin önemi devam etmektedir"
dedim. İtilâf Devletleri’nin temsilcileri, Hükûmeti istedikleri gibi
kurma yolunu tutmuş oluyorlardı. Yarın, Meclis’in güvenoyu vereceği bir
hükûmete karşı da aynı şekilde davranmalarına, böyle bir örnekle yol
açılmış bulunuyordu. Hükûmet’in, millete ve basına bilgi vermeksizin ve
toptan çekilme yoluna gitmeksizin buna boyun eğmesi, milletin
bağımsızlığını tehlikeye düşürüyordu. Olayı kapatmamak, Hükûmeti
Meclis-i Meb’usan’da milletin bağımsızlığını koruyamadığı gerekçesi ile
açıkça düşürmek gerekirdi. İşte, bütün bunları Rauf Bey’e yazdım.
Aynı Tarihte, 10. Kafkas Tümeni Komutanı ile Rauf Bey’e şu ortak
talimatı vermiştim:
Hükûmetin, İtilâf Devletleri temsilcilerinin tekliflerini kabul
etmemekte direnerek, Barış Konferansı‘nı, İtilâf Devletleri’nin Kuva-yı
Millîye’den dolayı Türk Hükûmetini düşürmeye karar verdiğini, bütün
dünyaya karşı ilâna mecbur etmesi gerekir. Kabinenin, önceki kabinelerde
olduğu gibi millî bağımsızlıktan sessizce fedakârlık etmesi, kendi
yetkisi bakımından güçsüzlüğünü anlayış ve kavrayış bakımından da asla
güven verici olmadığını bir daha açıkça göstermiştir. Bu kadar çetin
sorunları, karakter ve düşünce yapısı bakımından bu derece güçsüz olan
kimselerle çözüme götürmeye çalışmak artık mümkün değildir. Bu bakımdan,
kabinenin son durum dolayısıyla düşürülmesi gerekir. Bütün milletin
güvenine lâyık bir kabinenin iktidara gelmesi yolunda çalışınız.
Efendiler, yabancıların İstanbul’da saldırılarını arttırarak bakan veya
milletvekillerinden bazılarını tutuklamaları ihtimaline karşı,
Anadolu’da bulunan yabancı subayların tutuklanmalarına karar verdim. Bu
kararımı ve buna göre tedbirler alınması gereğini, 22 Ocak 1920
tarihinde, Ankara, Konya, Sivas ve Erzurum’daki kolordu komutanlarına,
"kişiye özel" olarak şifre ile emrettim.
Efendiler, milletvekillerine yazdığım telgrafa, Vasıf, Rauf, Bekir Sami
Beyler’in ortak imzasıyla cevap geldi. Bu cevapta: Meclis, resmî olarak
çalışmalara başlayınca söz konusu mesele bakımından kabinenin işbaşında
kalması gerekir. Siz bir teşebbüste bulunmayınız ve müdahale etmeyiniz.
Emirlerinizi bize bildiriniz. Görüşlerinizin her makam önünde gereği
gibi savunulacağına güveniniz", denilmekteydi.
Ben, ne Hükûmet’e ne de Meclis’e bir şey yazmamaya karar vermiş ve işi
artık sayın milletvekili arkadaşlarımıza bırakmıştım.
Efendiler, İstanbul’daki şahısların hareketlerini hangi tavsiyelere göre
ayarladıklarını belirtebilmek için şu kısa bilgiyi arz edeyim:
Filân siyasî temsilci, çok namuslu ve doğru sözlü ve Türk dostuymuş. Bu
zat, çok içten ve dokunaklı bir dille demiş ki, "Eğer Harbiye Nâzırı ile
Cevat Paşa çekilmeseydiler, Harbiye Nezareti işgal edilecekti. Kuva-yı
Millîye’nin gösterdiği suskunluk ve kararlı tutum, bazılarını
çıldırtıyor. Fakat acele etmeyin, ezilirsiniz. Bana güvenin. Hakaret
varsa, yapanlar utansın. Belki daha başka delilikler olacaktır. Fakat
siz, sakın delilik etmeyin."
İstanbul’daki şahıslar, "biz bu sözlerin samimiyetle söylendiğinden
şüphe etmiyoruz" diyorlardı.
Efendiler, milletvekilleri, İstanbul’da toplandıktan bir hafta sonra,
Başkanlık Divanı ve dolayısıyla Meclis Başkanlığı seçimi ile ilgili
görüşmelere başlamışlar. Bir yerde işaret etmiştim ki, ben Meclis
Başkanı seçilmeyi, bazı yararlarından dolayı lüzumlu bir tedbir saymış
ve gereken kimselere bu konudaki düşüncelerimi de bildirmiştim. İşte
belirttiğim gibi, bu konu üzerinde görüşülmeye başlandığı günlerde, 28
Ocak 1920 ve 1 Şubat 1920 tarihlerinde, Rauf Bey tarafından gönderilen
yazılarda birtakım görüşlerden sonra, "biz pek büyük bir sakınca
doğuracak olan bu konuyu ileri sürmekten vazgeçiyoruz" denmekte ve; "...
özel gizli bir toplantıda yeniden söz konusu edildi. Şeref Bey,
seçilmenizin yararlarını anlattı. Seçim sırasında oyların dağılacağı
yeniden kesin olarak hissedildiğinden, sizin milletin başında, Millî
Meclis’in koruyucusu olarak kalmayı zaten tercih buyurduğunuz
tarafımızdan söylendi. Yüksek şahsiyetiniz hakkında alkışlarla içten
gösterilerin yapıldığı görüldü. Genel toplantıda, Reşat Hikmet Bey
Meclis Başkanı; Hüseyin Kâzım Bey birinci ve Hoca Abdülâziz Mecdi Efendi
ikinci başkan vekili seçildiler", haberi verilmekteydi.
Efendiler, benim başkanlığımı ortaya atan demek ki, yalnız Şeref Bey
oluyor, Gizli olarak yapıldığı bildirilen toplantıda, öteki şahıslar
tarafından benim başkanlığa seçilmemin ne maksatla söz konusu edildiği,
üstü kapalı olarak bile söylenmiyor. Önce, ciddî gerekçelere dayanarak
benim başkanlığımı ileri sürmeliydiler. Ondan sonra da oyların dağılıp
dağılmayacağını incelemeliydiler. Yalnız, Şeref Bey’in konuşması üzerine
oyların hangi tarafa kayacağı konusunda, bir karara varmakta isabet
olmayabilirdi.
Efendiler, Harbiye Nâzırının ve Genelkurmay Başkanı‘nın zorla
düşürüldüğünü biliyoruz. Meclis Başkanlığı‘na seçilen merhum Reşat
Hikmet Bey’in, bir uydurma sebeple yabancılar tarafından tutuklandığını
haber almıştık. İstanbul’da bulunan Hey’et-i Temsiliye üyelerinin
tutuklanmalarının düşünüldüğü, Rauf Bey’in 28 Ocak 1920 tarihli
yazısında bildiriliyordu. Bu durumlardan, Kuva-yı Millîye
aleyhtarlığının, Meclis’in dağıtılma ihtimalinin ve dolayısıyla milletçe
savunmaya geçme zamanının daha da yaklaştığı meydanda idi. Fakat bu
gerçeği sezebilen azdı.
Efendiler, Reşat Hikmet Bey’in kurtarılması için de Ankara’dan çalışmak
gerekiyordu.
Rauf Bey’in, Meclis’in durumunu anlatan 27 Ocak 1920 tarihli şifreli
telgrafında, endişe verici bazı cümleler vardı. Söz gelişi, kabine
başlangıçta çekilmeyi düşünmüş, fakat çekilmemiştir. Meclis’in bugünkü
durumu bu işi çözüme bağlamaya elverişli değildir.
Hükûmeti Mutlaka Düşürmek ve Kesin Mücadele
Efendiler, Ali Rıza Paşa Kabinesi çekilmemiş, Meclisde, bir problem
çıkarmaktan sakınarak, onu düşürmek yoluna gidememiş ve bazı üyeleri
değiştirilmiş olan Ali Rıza Paşa Kabinesi’ne güven oyu vermiştir.
Ali Rıza Paşa Kabinesi’nin Meclis huzurunda okuduğu Hükûmet programını
bilmem hatırlar mısınız. Bu programda:
Sadrazam Paşa, yaptığı en önemli görevi sözlerine başlangıç olarak
alıyor; İstanbul Hükûmeti ile Anadolu arasında haberleşmenin kesilmesine
kadar varan anlaşmazlığın giderilmesini başardığını, bundan böyle millî
iradenin yüce Meclis’te görüneceğini, artık meşrutiyet ilkelerine tam
olarak uyulabilmesi için bir engel düşünmediğini söylüyordu.
Efendiler, bu sözlerle, Hey’et-i Temsiliye’nin millî irade adına hareket
etmesine, meşrutiyet ilkelerine uygun hareketlere engel olmasına artık
yer olmadığı gibi bir anlam sezdirilmek isteniyor. Daha dün, Millî
Meclis’in İstanbul’da toplandığı bir sırada, millî iradeye de,
milletlerarası kurallara da aykırı olarak, bizzat kendilerinin ve
kendileriyle birlikte Meclis’in ve milletin ne kadar ağır bir saldırıya
uğradığını açıklama gereğini duymayan Sadrazam, hâlâ Hey’et-i
Temsiliye’yi jurnal etmekle durumunu kurtarmaya çalışıyor ve bizim sayın
milletvekili arkadaşlarımız da bu sözleri büyük bir sessizlikle
dinleyebiliyorlar.
Hükûmet, siyasî topluluklara karşı tarafsızlıktan ayrılmadığını ve
ayrılmayacağını bir kere daha belirttikten sonra, bugüne kadar elde
ettiği başarıların derecesinin takdirini Meclis’e bırakıyor.
Sadrazam, devlet idaresinin düzeltilmeye muhtaç olduğunu söyleyerek,
Osmanlı Devleti’nin, her yabancı devlet baskısı karşısında kaldıkça
başvurduğu eski politikasını yeniden canlandırarak, dünyaya yeni
düzeltmeler yapılacağı sözünü veriyor: "Yabancıların haklarını
genişleteceğiz. Azınlıkların haklarını korumak için nisbî temsil
yönetimini uygulayacağız. Adalet, maliye, bayındırlık ve güvenlik
işlerinde ve hattâ sivil yönetimde yabancılara yeteri kadar kontrol
yetkisi vereceğiz", diyerek düşündükleri düzeltmelerin esaslarını
sayıyor.
Sadrazam Paşa, dışişlerinden bahsederken de, "Ateşkes Anlaşması
hükümlerinden ayrılmamak, hükûmetçe gerekli görülmektedir" sözünde
bulunurken, "İzmir’in işgalinden dolayı meydana gelen kaynaşma ve
karışıklığa son verecek olan, ancak barıştır" demekle yetiniyor;
kararlılık ve ileri görüşlülüğün güçlükleri yeneceğine tam bir inancı
bulunduğunu söyleyerek, programını bitiriyor
Efendiler, İstanbul’dan gönderilen 19 Şubat 1920 tarihli yazıda,
"İngiliz Dışişleri Bakanlığı‘ndan İstanbul’daki siyasî temsilciliğine
gelen ve siyasî temsilcilik tarafından da resmen hükûmete yapılan sözlü
tebligatta, padişahlık başkentinin Osmanlı Devleti’nde bırakıldığı
bildirilmiş; fakat bununla birlikte, Ermeni katliamının durdurulması ve
Yunanlılar’la bütün İtilâf Devletleri’nin kuvvetlerine karşı olan
tutumumuzun değiştirilmesi istenmiş; aksi takdirde, barış şartlarının
değiştirilmesinin muhtemel bulunduğu da ayrıca ifade edilmiştir",
denilmekte ve bazı hususlar, özellikle "şikâyete yol açacak en küçük
olaylara bile meydan bırakılmaması" tavsiye edilmekteydi.
Efendiler, bu sözlü vaadin arkasındaki anlam ve maksat ne olabilirdi?
Yunanlıların, Fransızların ve daha başkalarının işgali altında bulunan
vatan topraklarından başka, İstanbul’un da alınması kararlaştırılmıştı.
Ancak, ileri sürülen şarta uyulursa, İstanbul’u almaktan vazgeçeriz mi,
denilmek isteniyordu? Yoksa, Yunanlıların, Fransızların, İtalyanların
işgalleri zaten geçicidir, İtilâf Devletleri, yalnız İstanbul’u
alacaktı, fakat teklif ettikleri şarta uyarsak, onu da bırakacaklardır,
anlamı mı çıkarılıyordu?
Veyahut da, Efendiler, İtilâf Devletleri Kuva-yı Millîye’nin işgal
bölgelerinde, işgal kuvvetlerine karşı kurduğu cepheleri bozdurmaya ve
açtığı savaşları, giriştiği hareketleri durdurmaya, İstanbul
Hükûmeti’nin gücünün yetmeyeceğini çok iyi anladıklarından, Yunanlılar
da dahil olmak üzere, İtilâf Devletlerine karşı yapılan saldırının
önlenememiş ve aslı olmayan Ermeni katliamına son verilmemiş olduğu
bahanesiyle, İstanbul’u da mı işgal etmek niyetindeydiler?
Daha sonraki olaylar, bu son tahminin doğru olduğunu göstermiştir
sanırım. Ne var ki, İstanbul Hükûmeti’nin İngiliz temsilciliğinin
teklifinden böyle bir anlam çıkarmaya yanaşmamış, aksine ümide kapılmış
olduğu görülüyordu.
Efendiler, yapılmış olan teklifin ne derece yersiz olduğu hususunda bir
fikir verebilmek için, biz de o günlerle ilgili bazı durumları
hatırlayalım. Şüphe edilmemek gerekirdi ki, Ermeni katliamı konusunda,
sözler gerçeğe uygun değildi. Aksine, güney bölgelerinde, yabancı
kuvvetler tarafından silâhlandırılan Ermeniler, gördükleri
koruyuculuktan cesaret alarak bulundukları yerlerdeki Müslümanlara
saldırmakta idiler. İntikam düşüncesiyle her tarafta insafsız bir
şekilde öldürme ve yok etme siyaseti gütmekte idiler. Maraş‘taki feci
olay bu yüzden çıkmıştı. Yabancı kuvvetleri ile birleşen Ermeniler, top
ve makineli tüfeklerle Maraş gibi eski bir Müslüman şehrini yerle bir
etmişlerdi. Binlerce çaresiz ve suçsuz ana ve çocukları işkenceyle
öldürmüşlerdi. Tarihte bir benzeri görülmemiş olan bu vahşeti yapan
Ermenilerdi. Müslümanlar yalnız namuslarını ve canlarını korumak için
karşı koymuş ve kendilerini savunmuşlardı. Yirmi gün süren Maraş
katliamında, Müslümanlarla birlikte şehirde kalan Amerikalı‘ların, bu
olay hakkında İstanbul’daki temsilcilerine çektikleri telgraf, bu
faciayı yaratanları, yalanlanamayacak bir şekilde ortaya koymakta idi.
Adana ili içindeki Müslümanlar, tepeden tırnağa kadar silâhlandırılmış
olan Ermenilerin süngülerinin baskısı altında her dakika öldürülmek
tehlikesi ile karşı karşıya bulunuyorlardı. Canlarının ve
bağımsızlıklarının korunmasından başka bir şey istemeyen Müslümanlara
karşı uygulanan bu zulüm ve yok etme politikası, medenî insanlığın
dikkatini çekecek ve onları insafa getirecek nitelikte iken, aksinin
yapıldığını iddia ederek ondan vazgeçilmesini isteme gibi bir teklif
nasıl ciddî olarak kabul edilebilirdi?
İzmir ve Aydın dolaylarında durum buna benzer ve belki daha da acıklı
değil miydi? Yunanlılar, her gün kuvvet ve araçlarını artırıyor ve
saldırı hazırlıklarını tamamlıyorlardı. Bir yandan da oraya buraya
saldırmaktan geri durmuyorlardı. O günlerde İzmir’e yeniden bir piyade
alayı ile tam donanımlı bir süvari alayı ve yirmi dört adet yük
otomobiliyle çok sayıda nakliye arabası, altı tane top, bir çok savaş
malzemesi çıkarıldığı, cephelere bol miktarda cephane gönderilmekte
olduğu anlaşılmıştı. Gerçek şu idi ki, milletimiz, sebepsiz olarak
hiçbir yerde hiçbir yabancıya saldırmış değildi.
Bu durum karşısında, Efendiler, vatanımızın işgal edilmiş yerlerinden
düşmanlarının çekildiklerini görmeden veya hiç olmazsa çekileceklerine
tam bir güven duymadan, aldatıcı sözlere gereğinden fazla değer vermek
akıl kârı mıydı? Memleket kaderinin tek dayanak noktası olarak kalmış
bulunan Kuva-yı Millîye’yi dağıtma gayesi güden bu gibi teklif ve
teşebbüsleri anlamakta güçlük var mıydı? Geleceğin şüphe ve belirsizliği
uğruna, millî dâvâdan hemen vazgeçmek doğru olur muydu? Yalnız
İstanbul’un değil, Boğazlar’ın, İzmir’in, Adana bölgesinin, kısacası
millî sınırlarımız içindeki bütün vatan topraklarının egemenliğimiz
altında kalması millî gayemiz değil miydi? Bu duruma göre, yalnız
İstanbul’un Osmanlı Devleti’ne bırakılacağı vaadi karşısında, Osmanlı
Devleti’nin Sadrazamı Ali Rıza Paşa memnun olsa da, Türk milletinin
memnun olacağı ve bununla yetinerek susup oturmayı tercih edeceği nasıl
düşünülebilirdi? Vahdettin’in Sadrazamı, Kuva-yı Millîye’yi dağıtmayı
hedef alan bütün teşebbüslerin tarihî sorumluluğunu düşünmek istemiyor
muydu?
Efendiler, yabancıların teklifine ve onu gerçekleştirmeye kalkışan
hükûmetin istek ve emrine, milletçe de Kuva-yı Millîyece de boyun
eğilmeyeceği şüphesizdi.
Şifre
Harbiye Nezareti Başyaveri Salih Bey’e
Rauf Bey’e
İlgi: 20.2.1920 tarihli şifre:
Hükûmetin Millî Meclisteki gruba karşı gözdağı verici bir tavır
takınmasının, grubun, dayanışma halinde bir siyasî güç olarak gelişip
varlığını gösterememesinden ileri geldiği açıkça anlaşılmaktadır. Her
şeyden önce, grubun bu bakımdan bilinçli bir denetim gücü haline
getirilmesi gerektiği belli oluyor. Hükûmetin sonradan gönül almak
maksadıyla sizleri davet etmesi, bugünkü güçsüzlüğünü anlamasından ve
güç kazanıncaya kadar oyalayıp vakit kazanmak düşüncesinden
kaynaklanmaktadır. Hükûmete karşı kesin bir durum alma zamanı gelmiştir.
Sadrazama ve Dahiliye Nâzırı‘na açıkça söylemek gerekir ki, Kuva-yı
Millîye, sonuç alınıncaya kadar çalışmalarını
sürdürecektir.
Memleketi işgal eden ve milletimizi tam bir kölelik derecesine düşürmek
isteyen düşmanlarımız, Kuva-yı Millîye’nin faaliyetini istememekte
kendilerini haklı bulabilirler. Fakat, devlet ve miletin kurtarılmasına
çalışan bir millî kuvvete, kendi Hükûmetimiz tarafından hücum ve
saldırıya geçilmesi görülmemiş bir şeydir.
İtilâf Devletleri’nin, İstanbul’un Osmanlı hâkimiyetinde bırakılması
ile ilgili görüşü ne kadar sevinçle karşılanmış ise, İzmir ve Adana
cephelerinde savaştan vazgeçilmesi konusundaki istekleri de o kadar
hayretle karşılanmıştır. Harbiye Nâzırı‘na, İzmir ve Adana’nın da
Osmanlıların elinde kalması sağlanıncaya kadar silâhların
bırakılamayacağı, Ermeniler’e karşı bizim tarafımızdan bir saldırının
yapılmadığı, Fransızlar tarafından silâhlandırılan ve kışkırtılan
Ermeniler’le aramızda bazı olaylar çıkmışsa, bunun sorumluluğunun Ermeni
millîyetçilerine ve onları kışkırtanlara ait olacağı
bildirilmiştir.
Hükûmetin, Maraş ve Urfa’nın ileriye geçilmemesi yolundaki teklifine
karşı, millete güven vermek ve Kuva-yı Millîye’yi durdurabilmek için,
Fransızların Adana’yı derhal boşaltmaya başlamaları istenmelidir. Aksi
takdirde, Kuva-yı Millîye’yi, memleketi kurtarma mücadelesinden
alıkoymanın mümkün olamayacağını, bu ateşin Halep ve Suriye’ye sıçramak
üzere bulunduğunu; Fransızların, Adana ve dolaylarının boşaltılmasında
ne kadar çabuk davranırlarsa, o kadar kârlı çıkacaklarını kendilerine
açıkça anlatmalıdır. Anadolu basınının kullandığı sert dilin
hafifletilmesi, İtilâf Devletleri’nin zulüm ve saldırılarına son
vermeleriyle mümkündür. Bunca haksızlıklara, zulümlere, hattâ
katliamlara karşı bağırıp çağıran suçsuz bir milleti susturmak zulmünü
kimse bizden istememelidir. Aslında, dünyanın her yerinde basın, bu
türlü sıkı kayıtlardan kurtulmuş olup hür ve serbesttir. Akbaş
cephanesinden bir kısmının İngilizlere geri verilmesi için hiçbir
yardımda bulunmamanızı isterdik. Boş bir fişek kovanının bile
İngilizlere geri verilmemesi daha yerinde olur,
düşüncesindeyiz.
Hükûmet, İtilâf Devletleri’ne karşı böyle sahte yaranma hareketlerinde
bulunarak merhamet uyandırmayı başarabileceği ve iki yüzlü
davranışların, barış şartlarının değişmesini etkileyeceği zannını
besliyorsa, kendilerinin gafletine acırız. Kısacası, barışımızın söz
konusu olduğu şu çetin günlerde, Kuva-yı Millîye’yi zayıf gösterecek her
hareketin, milletimizin kaderi üzerinde uğursuz bir etki yapacağı
şüphesiz olduğundan, Meclis’teki arkadaşlara düşen denetleme görevinin
her türlü fedakârlığa katlanarak yerine getirilmesini özellikle rica
ederiz.
Hey’et-i Temsiliye adına
Mustafa Kemal
Kuva-yı Millîye’nin Mücadeleye Devam Konusunda
Efendiler, bugünlerde duyulan ihtiyaç üzerine Rauf Bey’e, aynı tarihte
şu telgrafı da yazdım. Bu ihtiyaç, Hey’et-i Temsiliye’nin ve Kuva-yı
Millîye’nin mücadeleye devamı konusunda kamuoyunu yoklamaktı. Rauf Bey’e
yazdığım bu telgrafı, Erzurum’daki Kâzım Karabekir Paşa’ya da
çektirmiştim.
Çok Acele ve günlüdür
Rauf Bey’e özel
Anadolu ve Rumeli Müdafaa-i Hukuk Cemiyeti’nin durumunu değiştirmeye
yetkili olacak kongrenin toplanması, tüzüğünün sonuncu maddesi
gereğince, Meclis-i Meb’usan’ın yasama görevini tam bir güvenlik ve
serbestlik içinde yerine getirdiğinin Meclis’çe açıklanmasına bağlıdır.
Hey’et-i Temsiliye’nin genel teşkilâtının başında, barış yapılıncaya
kadar eski şeklini koruması gereği, bütün arkadaşlarımızın onayı ve
ısrarı üzerine kabul edilmiştir. Oysa, Hükûmet tarafından âdeta teşvik
edilen muhalif gazetelerin hücumları, Ayân Meclisi’nin açık saldırıları,
hükûmetin tutum ve işleri ve özellikle Sadrazam Paşa’nın bildirisi,
Meclis-i Meb’usanda Kuva-yı Millîye’nin kanun dışı olduğunu
alkışlattıran söylevler, kamuoyunu millî teşkilât aleyhine çevirmekte ve
Hey’et-i Temsiliye’mizi güç bir duruma sokmaktadır.
Bir yandan Padişah’ın isteğine uyarak Zeynelabidin, Hoca Sabri, Sait
Molla gibi kimselerin, sırf Kuvayı Millîye’yi yok etme maksadıyla her
tarafta kurmaya çalıştıkları Teâl-i İslâm Cemiyeti adı altındaki
kuruluşlar, millî teşkilâta doğrudan doğruya saldırılara başlamışlardır.
Söz gelişi, Niğde ve Nevşehir’de, bu ayın ondokuzuncu günü, "Meclis-i
Meb’usan açıldı. Millî teşkilâtı Padişahımız istemiyor" gibi sözlerle,
halkı açık toplantı ve gösterilere sürüklemişlerdir. Bu durum Sadrazam
Paşa’nın bildirisini alan bazı memurlar tarafından da teşvik edilmiştir.
Bu olayın Konya’ya ve daha başka yerlere de yayılması uzak bir ihtimal
değildir. Bu bakımdan:
1- Hükûmetin Kuva-yı Millîye’nin devamına taraftar
olup olmadığını kesin olarak bildirmesini kendisinden istemek
gerekir.
2- Felâh-ı Vatan Grubu’nun, söz konusu edilen tam bir
güvenlik ve serbestliğe sahip olduğunu, bu bakımdan, Kuva-yı Millîye’yi
dağıtmak lüzumuna inanıp inanmadığını bildirmesi gerekir. Eğer bu
kuvvetin devamına lüzum görüyorsa, ona göre Hükûmetin dikkatini çekmekle
birlikte, bunu Meclis’tede gerektiği şekilde savunmalıdır. Bu konunun,
grupça görüşülmesi ve tartışılması düşüncesindeyiz.
3- Vatanın çıkarları açısından, millî teşkilâtın ve
Kuva-yı Millîye’nin ortadan kaldırılması tercih edildiği takdirde,
İzmir, Maraş ve öteki cephelerde bulunan düşman kuvvetlerine karşı da
Hükûmetçe gerekli tedbirlerin alınmasını sağlama bağlamak söz
konusudur.
Yukarıda bildirilen düşüncelerin büyük bir önem ve ciddiyetle dikkate
alınıp, gereğinin yerine getirilmesini, bizi şahsen de güç durumdan
kurtarmak için, sonucun bir an önce bildirilmesini rica ederiz.
İstanbul’daki bazı arkadaşların, bunca emeklerle meydana getirilmiş olan
millî birliğe ve Kuva-yı Millîye’ye vurulan darbelere karşı kesin tedbir
alma konusunda, sonuna kadar gayret ve ciddiyet göstermekten çok,
dışarıdaki uzak kuvvetlerden büyük ümitlere kapılarak teselli buldukları
zannı uyanıyor. Biz, elimizdeki kuvveti iyi koruyamadığımız takdirde,
dış kuvvetlerin de bize değer vermeyeceklerini hatırlatmak
isteriz.
Hey’et-i Temsiliye adına
Mustafa Kemal
Kâzım Karabekir Paşa, bu telgrafa verdiği 23 Şubat 1920 tarihli
cevabında, "İstanbul’da, Meclis-i Millî‘de beliren akıma karşı, Hey’et-i
Temsiliye’nin ve Kuva’yı Millîye’nin ters ve hükmedici bir tavır
almasını hiç de uygun bulmuyorum. Yalnız, Hey’eti Temsiliye’nin bu işin
içinden ağırbaşlılıkla çekilmesini, işin sorumluluğunu ve durumun
takdirini, Meclis-i Millî‘nin namusuna ve vatanseverliğine bırakmayı
sürdürmelerine, "Kuva-yı Millîye’nin ve Hey’et-i Temsiliye’nin varlığını
sürdürmelerine Meclis-i Millî taraftar olmazsa... Kongrelerin aldığı
kararlar gereğince, tam bir güvenlik içinde yasama ve denetleme
yetkisine sahip ve hâkim olduğundan, Hey’et-i Temsiliye, kararların
uygulanmasını Meclis-i Millî‘ye bırakarak dağılır, faaliyetine son
verdiğini yazar ve bir de teşekkür eder." "Fakat, Meclis-i Millî‘nin,
böyle bir sorumluluğu yüklenerek, durumunun ve geleceğinin güvenilir
olduğu yolunda bir karar alarak bunu duyuracağı pek şüphelidir. Rauf
Beyefendi bu teklifi yapar ve bu kararları aldırır da, Hey’et-i
Temsiliye’nin işbaşından çekilmesi gereğini bildirirse, o zaman Hey’et-i
Temsiliye bunu isteyerek kabul eder. Basına ve millete ilân ederek
faaliyetten uzaklaşır. Şerefli ve onurlu yerini de haklı bir şekilde
korumuş olur. Şüphesiz ki, bir yıldan beri milletin ısrarı ile kurulmuş
olan Aydın Cephesi, ne dağılıp kendi kaderini Yunanlıların eline teslim
eder ve ne de Hükûmet bunları dağıtabilir. O mücahitler,
kendiliklerinden ve eskiden olduğu gibi savaşa devam ederler. Fakat, bu
durum o cepheye bağlı kalır ve kolordu komutanları kendi bölgelerinde
bunu durum ve maksada göre iyi bir şekilde yürütürler. Ondan sonra da
gelecekteki durum ve faaliyetlerimizde olayların akışına ayak uydurulur...
İşte benim âciz görüşümün bundan ibaret olduğu bildirilir" diyor.
Efendiler, İstanbul’un fiilî olarak işgalinden aşağı yukarı yirmi gün
önce ortaya konulan bu görüş ve düşünce incelemeye değer. Ben yalnız bir
noktaya işaret etmekle yetineceğim. O nokta, olayların akışına ayak
uydurma şeklinde bir kaderciliği benimsemektir. Biz elbette, işi
böylesine bir kaderciliğe bırakamazdık. Aksine, olayların akışının ne
olabileceğini önceden kestirip tesbit ederek, karşı tedbirleri düşünmek
ve ânında, bir kararsızlığa düşmeden uygulamak taraftarı idik. İşte
bundan dolayıdır ki, daha öncesinden kamuoyunu yoklamaya başlamıştık.
Efendiler, Milletvekili Mazhar Müfit Bey’in bir mektubuna verdiğim
cevabı olduğu gibi bilginize sunarsam, Kâzım Karabekir Paşa’nın
görüşlerine verilmesi gereken cevap da kendiliğinden anlaşılmış olur.
Mazhar Müfit Bey’in mektubunda yazdıklarını tekrar etmeyeceğim. Onu
gerekirse kendileri yayınlarlar.
Efendiler, Rauf Bey’e yazdığımız son şifrede, Akbaş Cephaneliği’ndeki
cephanenin bir kısmının İngilizlere verilmesine yardım ettikleri yolunda
bir eleştiri vardı. Bu meseleyi biraz açıklayayım. Rumeli sahilinde,
Gelibolu yakınlarında, Akbaş denilen yerde, bir cephane deposu vardı.
Orada Fransızların eli altında bol miktarda silâh ve cephane
bulunuyordu. Hükûmet, İtilâf Devletleri’ne tamamıyla boyun eğmiş
görünmeyi yararlarına uygun saydığından, sözünü ettiğim cephanelikteki
silâh ve cephanenin bir kısmını İtilâf Devletleri’ne vermeyi vaadetmiş.
Onlar da Wrangel Ordusuna göndereceklermiş. Rusya’ya nakli için bir Rus
vapuru da Gelibolu’ya gelmiş. Hükûmet daha önce, İstanbul’daki teşkilât
başkanlarımızın izin ve yardımlarını sağlamış...
Halbuki Efendiler, Köprülü Hamdi Bey adında kahraman bir arkadaşımız,
Kuva-yı Millîye’den bir müfreze ile, 26/27 Ocak 1920 gecesi, sallarla
Rumeli sahiline geçti. Akbaş cephaneliklerini ele geçirdi. Depo
bekçileri olan Fransızları tutukladı ve haberleşme hatlarını kesti.
Silâhların hepsini, cephanenin bir kısmını ve muhafız Fransız
askerlerini de göz altında Lapseki’ye nakletti. Silâhları ve cephaneyi
Anadolu’ya gönderdikten sonra, Fransız erlerini iade etti. Akbaş
Deposunda sekiz bin Rus Tüfeği, kırk Rus makineli tüfeği, yirmi bin
sandık cephane bulunduğu tahmin ediliyordu.
Bu olay üzerine, İngilizler, Bandırma’ya iki yüz kişilik bir kuvvet
çıkardılar. İtilâf kuvvetlerinin, millî savaş bölgelerinin gerilerinde
İtilâf Devletleri askerlerinin de bulundukları yerlerdeki depolarda
bulunan silâhların ve cephanenin başka yere nakli, kullanılamaz duruma
getirilmeleri veya bu gibi yerlerin işgal edilmeleri ihtimaline karşı,
komutanlara verdiğimiz emirde, bazı tedbirler tavsiye etmekle birlikte,
bütün komutanların büyük bir kararlılık ve kesinlikle hareket etmeleri
gereğini bildirdik.
Efendiler, hemen aynı günlerde Anzavur, Balıkesir ve Biga dolaylarında,
oldukça önemli ve tehlikeli durumlar yaratmayı başarmıştı. Balıkesir’de,
millî cephelerimizi arkadan vurmak istiyordu. Başına bir yığın adam
toplamıştı. Karşısına gönderilen millî kuvvetlerle, Biga’da kanlı bir
çarpışma yapıldı. Anzavur galip geldi. Kuvvetlerimizi dağıttı.
Toplarımızı ve makineli tüfeklerimizi ele geçirdi. Erlerimizi ve
subaylarımızı esir ve şehit etti. Akbaş Kahramanı Hamdi Bey’de bu
şehitler arasındaydı. Bundan sonra, Ahmet Anzavur, kendi adına verdiği
Ahmediye Cemiyeti adı altında alçaklıklarını gittikçe arttırdı.
Efendiler, 3 Mart 1920 tarihinde, içinde fevkâlade önemli haberler
bulunan bir şifre aldım. Bu şifre, İstanbul’dan İsmet Paşa’dan
geliyordu. Ben Ankara’ya geldikten sonra, İsmet Paşa, Ankara’ya yanıma
gelmişti. Birlikte çalışıyorduk. Fakat Cemâl Paşa’dan sonra Harbiye
Nâzırlığı‘na Fevzi Paşa Hazretleri geldi. Paşa Hazretleri’nin özel
istekleri üzerine ve çok önemli bir iş için İsmet Paşa’yı bu tarihten
birkaç gün önce İstanbul’a göndermiştim.
Önemli saydığımız nokta şuydu: Yunanlılar saldırıya hazırlanıyorlardı.
Buna karşı, akla yakın olan tedbir, bütün kuvvetleri seferber ederek
düzenli bir savaşa girmekti. Özellikle Fevzi Paşa Hazretleri, bu gerek
ve zorunluluğu takdir etmekteydi.
İşte, bu hazırlığı yapmak üzere İsmet Paşa’nın İstanbul’da bulunması ve
hattâ Genelkurmay Başkanlığı‘na resmen tayin edilerek işe başlaması çok
yararlı olacaktı. Bu maksatla, İstanbul’a gitmesini gerekli bulmuştum.
Efendiler, yüksek şahıslarınızca bilinmektedir ki, İngiliz temsilcisi,
Yunanlılar da dahil olmak üzere bütün İtilâf kuvvetlerine karşı
mücadelenin durdurulmasını Hükûmete teklif etmişti. Bu teklifin gereği
yerine getirilirse, İstanbul’u Osmanlı Devleti’ne bırakacakları yolunda
yaldızlı bir vaatte de bulunmuşlardı. Fakat İstanbul’da bu teklif
yapılırken, Şubat’ın 18, 19 ve 20. günlerinde, Yunanlılar’ın İzmir’e
yeni kuvvet, taşıt araçları, çok miktarda cephane getirdiğini ve bunları
cephelere göndererek yeni bir saldırıya hazırlandığını biliyorduk. Bu
bilgilerimizi, Hükûmetin işlerine karışmayınız yaygarasına kulak
asmadan, İstanbul Hükûmetine de ulaştırarak dikkatini çekmekten geri
kalmadık.
"Yunanlılar karşısında bulunan Kuva-yı Millîye’yi üç kilometre geri
aldırmak!..."
Ali Rıza Paşa Kabinesi’nin buna gücünün yetmeyeceği belliydi. Fakat,
maksat onun düşürülmesiydi. Sadrazam, ister istemez bu teklifin yerine
getirilemeyeceğini bildirmiş.
3 Mart 1920 günü Yunanlılar saldırıya geçtiler. Gölcük Yaylasıyla
Bozdoğan’ı işgâl ettiler.
İşte bu olay üzerine, Ali Rıza Paşa’nın, düşünebildiği tek çare,
makamında daha fazla kalmaktan vazgeçerek, hemen istifa edip bu sorumlu
işten yakayı sıyırmak olmuştur. Çünkü, Millî Mücadele’yi durdurma
konusunda yapılan teklifi yerine getirmeye çalışmış fakat başaramamış
olan Ali Rıza Paşa’nın, bu defaki teklifi de, yerine getireceğim diye
söz verip de başaramadığı takdirde, İtilâf Devletleri’nce de sorumlu
tutulması ihtimali de hatıra gelmez miydi?
Padişah, işin gidiş ve durumuna göre birisini Sadrazamlığa seçeceğim,
diyor.
Rauf ve Kara Vasıf Beyler, 3 Mart 1920 tarihli şifrelerde, bu istifa
haberini verirlerken, Felâh-ı Vatan Grubu başkanının ve Meclis başkan
vekillerinin Saray’a gönderildiğini de bildiriyorlardı. Bu başkanlar,
Padişah’ın huzuruna kabul olunmamışlar. Başkâtip ve Başmâbeyinci ile
görüşmeleri istek buyurulmuş. Grup başkanı, millî teşkilâtın Padişah’a
bağlılığını bildirmiş. Sözü Hükûmetin çekilmesine getirmiş. Padişah,
Başkatip aracılığı ile şu isteği bildirmiş, "Bütün milletvekillerine
selâm. İşlerin gidiş ve durumundaki ağırlığı ben de onlar kadar
biliyorum. Gidişatın ve durumun gereğine göre birisini Sadrazamlığa
seçeceğim. Onun yetkisine el uzatarak arkadaşlarını seçmesine karışamam.
Ancak, ona çoğunluk grubuyla anlaşmasını tavsiye edeceğim."
Beni Hükûmet İşlerine Karışmaktan Menetmek İsteyenler
Başkanlar hey’eti teşekkür edip ayrılmışlar. Verilmekte olan bilgiler
arasında şunlar da vardı: "Milletvekilleri, telâştalar. Fakat
istenildiği şekilde bir kabine kurulacağına güveniyorlar. Yabancıların,
Hürriyet ve İtilâfçıların ve Nigehbancılar’ın düzenledikleri gericilik
hareketlerinde başarılı olabilmeleri için, Ferit Paşa’yı veya
yakınlarından birini iktidar konumuna getirmeleri de muhtemeldir.
Meclis’i elbette dağıtacaklardır. Padişah katında etkili olacak
tedbirlerin, oradan alınması... arz olunur."
Efendiler, garip değil midir ki, bugün bu istekte bulunanlar, daha
birkaç hafta önce "Meclis resmen açılmış olduğuna göre, bundan sonraki
emirlerinizin bize bildirilmesini ve görüşlerinizin her makamın önünde
gerektiği gibi savunulacağına güven buyurulmasını", diyen kimselerdir.
Birkaç hafta önce, İstanbul Hükûmeti ile birlik olarak, beni Hükûmet
işlerine karışmaktan uzak tutmak isteyen kimseler, bugün, İstanbul’da
hiçbir şey yapmaya güçleri yetmediğini itiraf ederek, buradan, Hey’et-i
Temsiliye’den etkili tedbirler bekliyorlar.
Biz bu isteği de yerine getireceğiz. Fakat bu kimselerin istekleri
olduğu için değil, bunu vatanın çıkarları emrettiği için...
Efendiler, İstanbul bunalımı üzerine yaptığım açıklamalar epeyce uzadı.
İstanbul’da zaten öteden beri süregelmekte olan durumdan, daha birçok
şeyin ortaya çıktığına şahit olacağız.
İzin verirseniz, tekrar İstanbul’a dönmek üzere, biraz da Edirne
taraflarındaki duruma göz atalım. Şimdiye kadar yaptığım genel
açıklamalar sırasında, yeri geldikçe Trakya’yı da teşkilât ve
tasarılarımızın hiçbir vakit dışında tutmadığımızı anlattığımı sanırım.
Edirne ile olan ilişki ve haberleşmelerimiz, memleketin her yeriyle
olduğu gibi devam ettirilmekteydi.
Yapılan haberleşmelerimizdeki dikkate değer bazı noktaları yüksek
topluluğunuza açıklayarak bildirmek uygun olur:
1. Kolordu Komutanı Cafer Tayyar Bey, 31 Aralık 1919 tarihli pek etraflı
bir raporunda, Trakya ve özellikle Batı Trakya’da Yunanlıların
yaptıkları işleri ve giriştikleri faaliyetleri pek güzel açıklıyordu. Bu
olağanüstü çalışmalara karşı kendisinin gerektiği gibi tertibat
alamadığından şikâyet ediyordu.
"Kolordusunun bu durumda ve ileride ortaya çıkabilecek olaylar
karşısında, görevini yapmaya imkân verecek bir durum almasına General
Milne’in izin vermediğinin, haberleşme sonunda anlaşıldığını" haber
veriyordu.
General Milne’in tertibat almamıza izin vermeyeceğine elbette şüphe
yoktu. Bu açık gerçeği yazışma yoluyla anlatmaya bilmem nasıl bir
düşünce ve mantıkla kalkışılmıştı?
Cafer Tayyar Bey’e 3 Ocak 1920 tarihinde verdiğim talimatta,
gönderdiğimiz gizli yönetmeliğe uyularak silâhlı birlikler kurulmasını
yeniden hatırlattım. "Askerî durumun değiştirilmesi ile elde edilmeyen
yararların bu şekilde elde edilmesi gerekir" dedim.
Harbiye Nâzırı Cemâl Paşa’ya da yine aynı tarihte durumdan bahsederek,
Yunanlıların Doğu Trakya’da olsun, hazırlıklarına engel olmasını yazdım.
Trakya Paşaeli Cemiyeti’nin gönderdiği raporlarda, gerektiği gibi
teşkilât kurulamamakta olduğuna işaret ediliyor ve bazı yüksek dereceli
memurlardan şikâyet ediliyordu.
Efendiler, Edirne’den gelen yazılardan ve raporlardan, bence, yanlış bir
görüş takip edildiği anlaşılıyordu. Bu yanlış tutumu düzeltmek için,
öteden beri belirtilen görüşlerimizi, 3 Şubat 1920 tarihinde Cafer
Tayyar Paşa’ya ve İstanbul’da Rauf Bey’e bir kez daha bildirdim.
Tekrar ettiğim görüş şuydu:
"Doğu ve Batı Trakya’nın millî bir bütün olarak düşünülmesi ve ifadesi
doğru bir politika değildir. Doğu Trakya, itiraz ve tartışma kabul etmez
şekilde yurdumuzun bir parçasıdır. Batı Trakya ise, bir antlaşma ile
daha önce terkedilmiş olan bir bölgedir.
Olsa olsa, Doğu Trakya, Batı Trakya’nın kurtarılmasına çalışanların bir
hareket merkezi olabilir.
Doğu ve Batı Trakya’nın birliği üzerinde ısrarla direnmek, Doğu Trakya
üzerinde de bazı iddiaların ileri sürülmesine yol açabilir.
Bulgarların da Adalar Denizi’nde ekonomik bir çıkış kapısı istemeleri,
üzerinde ayrıca düşünülmeye değer. Bulgaristan içinde bu bakımdan gayret
sarfedilmelidir."
Cafer Tayyar Paşa’da, memurlardan ileri gelenlerden ve halktan şikâyet
ediyordu. 7/8 Mart 1920 tarihli bir şifresinde, "bizde halk, her işi
hükûmetten beklemekte; sivil idare âmirlerinin ilgisiz tutumları
yüzünden millî teşkilât yüksek emirlerinize uygun olarak
kurulamamaktadır. İl sınırları içinde sık sık yapmakta olduğum
kontrollerde, özellikle köylülerle sıkı ilişki kurmaktayım... Fakat, her
köye gitmek mümkün olamıyor", "Teşkilâtın köklü ve yaygın olması
hepimizin ortak isteği olup, bunun da ileri sürülen sakıncaların ortadan
kaldırılmasına çalışmakla gerçekleştirilebileceği bilgilerinize sunulur"
diyordu.
Karakol Cemiyeti İstanbul’da Teşkilâtını
Efendiler başka bir münasebetle Karakol Cemiyeti’nden ve onun
çalışmalarını yasaklama konusundaki faaliyetlerimizden bahsetmiştim. Bu
cemiyetin İstanbul’da hâlâ teşkilâtını genişletmeye çalıştığı
anlaşılıyordu. Yeniden şöyle bir uyarıda bulunmak gerekti:
Yazı ile
Çanakkale Müstahkem Mevki Komutanı
Albay Şevket Beyefendi’ye
İstanbul’da bulunan teşkilâtımızın gayeye hizmet konusunda yetersiz
olduğu anlaşılmaktadır. Çeşitli zamanlarda ve özellikle bugünlerde
Ankara’ya gelen ve durumu bilen bazı kimselerin verdiği bilgilere göre,
bundaki başarısızlık sebebi, Anadolu ve Rumeli Müdafaa-i Hukuk Cemiyeti
Teşkilâtı adı altında Karakol Cemiyeti tüzüğünün uygulanmaya
çalışılmasından ileri gelmektedir.
Karakol Cemiyeti’nin tüzüğü, birçok kimseyi teşkilâtla ilişki kurmaktan
ürkütmüştür. Bu sebeple, Müdafaa-i Hukuk Teşkilâtı Tüzüğü‘nün esaslarına
göre teşkilâtlanmak, özellikle İstanbul için yeterlidir. Çünkü,
İstanbul’da asıl gücü fikir akımlarını birleştirmede aramalıdır.
İstanbul’da fiilî hareketler ve özel teşebbüsler için kurulacak silâhlı
teşkilâtta bile, Müdafaa-i Hukuk Tüzüğü ekinin uygulanması gerekir.
İstanbul Merkez Hey’etinin ve ona bağlı şubelerdeki yönetim kurullarının
ortaya çıkmasında bir sakınca görülüyorsa, bu kurullara girecek olan
kimseler şahıslarını gizli tutabilirler. Bu esaslar çerçevesinde
kurulmuş ve kurulacak olan teşkilâtın ve bunların merkez hey’etleri ile
yönetim kurullarını oluşturan kimselerin adlarının güvenilir bir vasıta
ile gönderilmesine yüksek lûtuf ve yardımları özellikle istirham olunur
efendim.
Hey’et-i Temsiliye adına
Mustafa Kemal
İstanbul’daki Kuva-yı Millîye Başkanlarının
Şimdi, isterseniz yeniden İstanbul’a dönelim. 11 Mart 1920 tarihli bir
telgrafta, Rauf Bey1 şu bilgileri veriyordu: 10 Mart 1920 günü öğleden
sonra, İtilâf Devletleri’nin temsilcileri toplanmışlar. Londra’dan gelen
ve İstanbul’daki Kuva-yı Millîye başkanlarının tutuklanması emrini içine
alan bir meseleyi görüşmüşler ve emri yerine getirmeye karar vermişler.
Bu bilgi, güvenilir bir kimseye sağlam bir kaynaktan gizlice verilmiş ve
bu gibi kimselerin bir an önce İstanbul’dan uzaklaşmaları gereği
bildirilmiş. Bu durumu çeşitli ihtimallere göre değerlendirdikten sonra,
işin sonuna kadar İstanbul’da kalarak, namus görevini yerine getirmeye
karar vermişler. Sadrazam Salih Paşa, bu duruma bile bile yol
açmaktaymış. Onun için Kabineyi düşürmeye çalışacaklarmış.
Başaracaklarına da güveniyorlarmış.
Rauf Bey’in telgrafına şu cevabı vermiştim:
Kabineye güvensizlik oyu vererek, sizlerin bir hücuma geçmeniz o kadar
kuvvetli bir sebebe dayandırılamayacaktır. Grubun dayanışma ve direnme
derecesi ile işbirliği yapma konusundaki kesin tutumu üzerinde açık bir
düşünce ve kanaate varmadıkça, Salih Paşa’nın, Gurup Yönetim Kurulu’yla
görüşmeden hareket etmesini, bir şartlılık meselesi yapma hususundaki
kararınız hakkında hiçbir fikir ileri süremem. İngilizlerin tutuklama
kararına karşı, Meclis’in, cesaretle sonuna kadar görevine devamı pek
yararlı ve parlaktır. Ancak, sizinle birlikte, kendileri, ileriki
faaliyet ve çalışmalarımız için çok gerekli olan arkadaşların sonunda
bize katılmalarını sağlayacak çarelerin düşünülmüş ve bulunmuş olması
şarttır. Aksi takdirde, gurubun birlik halinde ve kararlılık içinde
hareketini düzenleyebilecek kimselerin şimdiden görevlendirilmesi ve
sizlerin hemen buraya gelmeniz gerekir. Buraya gelecek kimseler
arasında, memleketi temsil edebilme niteliğini taşıyanlarla,
gerektiğinde hükûmet kurabilecek ve yönetebilecek değerde olanların
bulunması önemlidir. İtilâf Devletleri’nin zorlayıcı tedbirlere
başvuracaklarına şüphe yoktur... v.b..
Efendiler, Rauf Bey’i ve öteki şahısları tam zamanında çağırmış
olduğumuz, olaylarla hem de üç dört gün geçmeden belli oldu. Ancak, ne
yazık ki bu davetimiz, gereken önem ve ciddiyetle dikkate alınacak
değerde görülemedi. Rauf Bey ve Vasıf Bey gibi kimseler, en sonunda
büyük bir uysallıkla Malta’ya gittiler. Bu durumu biliyorsunuz.
Son dakikaya kadar Anadolu’ya geçmek ve Ankara’ya gelmek fırsat ve
tedbirlerinin bazı arkadaşlar tarafından hazırlandığı ve sağlandığı bana
anlatılmıştır. Eğer böyle idiyse, bu kimselerin Ankara’ya gelmeye razı
olmayıp İngilizlere teslim olmayı ve Malta’ya gitmeyi tercih
etmelerindeki sebep ve özür, cidden incelenmeye değer. Gerçekten,
Türkiye’nin durumunun ve geleceğinin şüpheli, karanlık, tehlikeli
görüldüğü varsayımına göre, bu karanlık tehlike içine atılacakların,
korkunç ve müthiş bir sonla karşılaşma kuruntusunun etkisi ile en
sonunda, bir süre kalmak üzere, düşmana teslim olmayı daha uygun
bulacakları gözden uzak tutulamaz. Bununla birlikte, ben burada böyle
ağır bir yargıya varmaktan çekinirim. Bu düşünceyledir ki, bu şahısları
Malta zindanlarından kurtarmak için her fırsattan yararlanarak mümkün
olan teşebbüslerde bulunmaktan geri durmadım.
İstanbul’un İşgali
Efendiler, İstanbul’da 10. Tümen Komutanından, Ankara’da 20. Kolordu
Komutanlığı‘na 9 Mart 1920 tarih ve 456 sayılı şifre olarak 14 Mart 1920
günü bir yazı geldi. Çözülmüşü şuydu:
"Mustafa Kemal Paşa Hazretleri’ne Özel:
İngilizler tarafından Türk Ocağı Binasının işgali üzerine, Millî Talim
ve Terbiye Binasına taşınan Ocağın, bu yeni taşındığı bina, dün öğle
vakti İngilizler tarafından yeniden işgal edilmiştir, efendim. 9 Mart
1920 (âdi)."
Efendiler, 1920 senesi Martı‘nın 16. günü öğleden önce, saat 10.00’da
makine başında şöyle bir telgraf geldi:
İstanbul
Ankara’da Mustafa Kemal Paşa Hazretleri’ne
Bu sabah, Şehzadebaşı‘ndaki Muzıka Karakolu’nu İngilizler basıp oradaki
askerlerle çarpışarak, sonunda şimdi İstanbul’u işgal altına alıyorlar.
Bilgilerinize sunulur.
Manastırlı Hamdi
Ben bu telgrafın altına kurşun kalemle, "acele olarak kolordulara benim
imzamla, M. Kemal" işaretini koyduktan sonra, telgrafı verenden açıklama
istemeye başladım. Manastırlı Hamdi Efendi birbiri ardınca bilgi vermeye
devam etti.
Bizim en çok güvendiğimiz bir arkadaşımız var ki, yalnız o değil,
herkes, yani gelenler söylüyor. Şimdi de Harbiye’nin işgalini haber
aldık. Hattâ, Beyoğlu Telgrafhanesinin önünde İngiliz askerlerinin
bulunduğunu ögrendik, fakat Telgrafhaneyi işgal edip etmeyecekleri
bilinmiyor.
Bu sırada Efendiler, Harbiye Telgrafhanesinden memur Ali, bilgi vermeye
başladı:
"Sabahleyin İngilizler basarak altı kişiyi şehit ettiler. On beş kadar
da yaralı var. Şimdi İngiliz askerleri dolaşıyor. Şimdi, işte İngiliz
askerleri Nezaret’e giriyorlar. İşte içeri giriyorlar. Nizamiye
kapısına. Teli kes! İngilizler buradadır."
Manastırlı Hamdi Efendi, bizi yeniden buldu:
Paşa Hazretleri
Harbiye Telgrafhanesini de İngiliz askerleri işgal edip teli kestikleri
gibi bir yandan Tophane’yi işgal ediyorlar, bir yandan da zırhlılardan
asker çıkarılıyor. Durum ağırlaşıyor efendim. Sabahki çarpışmada 6 şehit
15 yaralımız var. Paşa Hazretleri, yüksek emirlerinizi
bekliyorum.
16 Mart 1920.
Hamdi
Hamdi Efendi devam etti:
"Sabahleyin bizim asker uykuda iken, İngiliz deniz askerleri karakola
gelip giriyor. Askerimiz uykudan şaşkınlık içinde kalkınca çarpışmaya
başlanıyor. Sonunda bizden 6 kişi şehit oluyor, 15 kişi yaralanıyor.
Bunun üzerine, zaten lanetliklerini tasarlamışlar ki, hemen zırhlıları
rıhtıma yanaştırıp bir yandan Beyoğlu tarafını ve Tophane’yi bir yandan
da Harbiye Nezareti’ni işgal etmişlerdir. Şimdi artık, ne Tophane’yi ne
de Harbiye Telgrafhanesini bulmak imkânı olmuyor. Şimdi aldığım habere
göre işgal Derince’ye kadar yayılıyormuş, efendim.
İşte Beyoğlu Telgrafhanesi de yok. Orayı da işgal ettiler galiba, Allah
korusun, burayı işgal etmesinler. İşte Beyoğlu telgraf memurları,
müdürleri geldiler. Kovmuşlar.
Bir saate kadar burası da işgal olunacaktır. Şimdi haber aldım,
efendim."
Rahmetli Hayati Bey, benim ilk haber telgrafı üzerine yaptığım işarete
uygun olarak, verilen bilgileri özetlemiş; Rumeli ve Anadolu’daki bütün
komutanların adresine telgraf çektiriyordu. Bir an önce İstanbul
üzerinden Edirne’ye çektirilmesini söylemiştim.
Hamdi Efendi:
"Yüksek emirleriniz yerine getiriliyor. Edirne’ye yazıyorum ve bütün
merkezleri hazır ettirdik."
Hamdi Efendi’den:
"Milletvekilleri ile ilgili bir haber aldınız mı? Meclis Telgrafhanesi
cevap veriyor mu?" diye sordum. Hamdi Efendi:
"Evet veriyor. 14. Kolordu Komutanı hazır. Paşa istiyordu, verelim
mi?"
Efendiler, bundan sonra artık Hamdi Efendi’nin sözünü işitemedik.
İstanbul merkezi’nin de işgal edilmiş olduğuna hükmettik.
Manastırlı Hamdi Efendi
Bu vatansever ve cesur Manastırlı Hamdi Efendi olmasaydı, İstanbul
felâketinden haber almak için kimbilir, ne kadar çok beklemek zorunda
kalacaktık. İstanbul’da bulunan bakan, milletvekili, komutan ve
teşkilâtımızdan bir kimsenin çıkıp da bize vaktinde haber vermeyi
düşünememiş olduğu anlaşılıyor. Demek ki, hepsini heyecan ve korku
bürümüştü. Bir ucu Ankara’da bulunan telin, İstanbul’da bulunan ucuna
yanaşamayacak kadar şaşkın bir duruma gelmiş olduklarına hükmetmek,
bilmem ki, doğru olur mu? Telgraf memuru Hamdi Efendi, daha sonra
Ankara’ya gelerek karargâhımız telgraf memurluğunu yapmıştır. Kendisine
borçlu olduğumuz teşekkürü burada açıkça ifade etmeyi millî ve vatanî
görevlerimden sayarım.
Efendiler, bu durum üzerine, meydana gelebilecek bir felâketin önüne
geçmek için şu emri verdim:
Bütün Vali ve Mutasarrıflara
Sivas’ta 3. Kolordu, Bandırma’da 14. Kolordu, Ankara’da 20. Kolordu
Erzurum’da 15. Kolordu, Konya’da 12. Kolordu, Diyarbakır’da 13. Kolordu
Komutanlıklarına,
İzmir Cephesinde Refet Beyefendi’ye, Balıkesir’de 61. Tümen
Komutanlığı‘na, bütün Müdafaa-i Hukuk Merkez Hey’etlerine ve Yönetim
Kurullarına,
Ankara, 16.3.1920
Telgraf, Acele
Bugünkü duruma göre, milletimiz, medeniyet dünyasının insanca
duygularla dolu vicdanlarına ve bütün İslâm dünyasının manevî birliğine
güvenmekle birlikte, dost olsun düşman olsun, bütün resmî dış dünya ile
geçici olarak bir süre için ilişki kuramayacaktır.
Bugünlerde, yurdumuzdaki Hristiyan halka karşı göstereceğimiz insanca
davranışın değeri pek büyük olduğu gibi, hiçbir yabancı hükûmetin
açıktan veya dolaylı yoldan yardımını görmeyen Hristiyan halkın tam bir
huzur ve sakinlik içinde yaşamaya devam etmeleri, ırkımızın yaratılıştan
bezenmiş olduğu medenî yeteneğine kesin bir delil olacaktır. Yurt
çıkarları aleyhinde çalıştıkları görülenler ile, memleketin huzur ve
güvenliğini bozanlar hakkında, din ve millîyet ayrımı yapılmaksızın,
kanun hükümlerinin eşit olarak ve şiddetle uygulanmasını; bulundukları
yerlerdeki mahallî idarelere bağlılık gösteren ve vatandaşlık
görevlerini yapmakta kusur göstermeyenler hakkında ise, yumuşak ve
şefkatli davranılmasını özellikle ister, bu hususların bütün ilgililere
hemen bildirilmesini ve bütün yurttaşlara uygun araçlarla duyurulmasını
rica ederiz, efendim.
Müdafaa-i Hukuk Hey’et-i Temsiliyesi adına
Mustafa Kemal
İtilâf Kuvvetleri’nin Telgrafla Memlekete
Efendiler, İtilâf Kuvvetleri, İstanbul telgraf merkezlerini işgal
ettikten sonra, memlekete telgrafla bir resmî bildiride bulunmak
istediler. Tarafımızdan yapılan uyarı ve hatırlatmalar üzerine, bazı
merkezler dışında bu resmî bildiri alınmadı. Alanlar ve cevap
verenlerden belli başlıları şunlardır: İzmit Mutasarrıfı Suat Bey, Konya
Valisi Suphi Bey.
Resmî Bildiri
Beşbuçuk yıl önce, Osmanlı Devleti’nin kaderini her nasılsa elde etmiş
olan İttihat ve Terakkî Cemiyeti’nin liderleri, Alman telkinlerine
kapılarak Osmanlı Devlet ve Milletini 1. Dünya Savaşına soktular. Bu
haksız ve uğursuz siyasetin sonucu bilinmektedir. Osmanlı Devlet ve
Milleti, bir türlü felâket geçirdikten sonra, öyle bir yenilgiye uğradı
ki, İttihat ve Terakkî Cemiyeti’nin liderleri bile, bir Ateşkes
Anlaşması yaparak kaçmaktan başka çare bulamadılar. Anlaşmanın
yapılmasından sonra, İtilâf Devletleri’ne bir görev düştü. Bu görev eski
Osmanlı İmparatorluğu’nun bütün halkının, ırk ve mezhep ayrılığı
gözetilmeksizin gelecekteki mutluluklarını, gelişmelerini, sosyal ve
ekonomik hayatlarını güven altına alan bir barışın temellerini atmaktan
ibaretti. Barış Konferansı, bu görevi yerine getirmekle uğraşırken,
kaçmış olan İttihat ve Terakkî ileri gelenlerinin taraftarı olan bazı
kimseler, "Millî Teşkilât" takma adı ile bir teşkilât kurarak ve Padişah
ile İstanbul Hükûmeti’nin emirlerini hiçe sayarak, savaşın acı
sonuçlarıyla büsbütün tükenmiş olan halkı askerlik için toplamak,
çeşitli unsurlar arasında bozgunculuk çıkarmak, millî yardım bahanesiyle
halkı soymak gibi işleri yapmaya yeltendiler ve böylece barış değil,
sanki yeni bir savaş devrini açmaya çalıştılar. Bu teşebbüs ve
kışkırtmalara rağmen, Barış Konferansı görevine devam etti ve nihayet
İstanbul’un Türk idaresinde kalmasına karar verdi. Bu karar Osmanlıların
kalplerini ferahlatacaktır. Ancak, bu kararlarını Bâbıâli’ye
bildirdikleri zaman, uygulamanın ne gibi şartlara bağlı olduğunu da
hatırlattılar. Bu şartlar, Osmanlı vilâyetlerinde bulunan Hristiyanların
hayatlarını tehlikeye sokmamak, bugün İtilâf Devletleri ile
müttefiklerinin askerî kuvvetleri aleyhinde yapılmakta olan sürekli
hücumlara son vermekti. İstanbul Hükûmeti, bu uyarıya karşı bir dereceye
kadar iyiniyet göstermiş ise de, "Millî Teşkilât" takma adı ile hareket
eden kimseler, ne yazık ki, destek ve kışkırtmalarından vazgeçmek
istemediler. Aksine, Hükûmetin kendileri ile işbirliği yapmasını
sağlamaya çalıştılar. Herkesin sonsuz bir hasretle beklediği barış için
büyük bir tehlike demek olan bu duruma karşı, İtilâf Devletleri, yakında
karara bağlanacak barış hükümlerinin uygulanmasını sağlamak üzere,
gerekli tedbirleri düşünmeye mecbur oldular. Bunun için bir tek çare
buldular. Bu da, İstanbul’u geçici olarak işgal etmekti. Bu karar bugün
yürürlüğe girmiş olduğundan, kamuoyunu aydınlatmak için aşağıdaki
noktaların açıklanması gerekir:
1- İşgâl geçicidir.
2- İtilâf Devletleri’nin niyeti, saltanat makamının
etkisini kırmak değil, aksine, Osmanlı idaresinde kalacak olan
memleketlerde o etkiyi güçlendirmek ve sağlamlaştırmaktır.
3- İtilâf Devletleri’nin niyeti, yine Türkleri
İstanbul’dan yoksun etmemektir. Fakat Allah korusun, taşrada genel bir
karışıklık veya katliam gibi olaylar ortaya çıkarsa, bu karar
değiştirilebilir.
4- Bu nazik dönemde, ister Müslüman ister müslüman
olmayanlar olsun, herkesin görevi, kendi işine gücüne bakmak, güvenliğin
sağlanmasına yardımcı olmak, Osmanlı Devleti’nin yıkıntısından yeni bir
Türkiye’nin kurulması için, var olan son bir ümidi, çılgınlıklarıyla
mahvetmek isteyenlerin aldatıcı sözlerine kapılmamak ve halâ saltanat
merkezi olarak kalan İstanbul’dan verilecek emirlere
uymaktır.
Yukarıda sayılan kışkırtmalara katılan şahısların bazıları, İstanbul’da
yakalanmışlardır. Onlar elbette kendi yaptıklarından ve sonra da, o
yaptıklarının sonucu olarak ortaya çıkabilecek olaylardan sorumlu
tutulacaklardır.
İşgâl Kuvvetleri
Bu tebliğ dolayısıyla, derhal şu genelgeyi yayınladım:
Bütün Vali ve Komutanlara ve Müdafaa-i Hukuk
Hey’etlerine
İtilâf Devletleri tarafından silâhlı çarpışma sonunda, İstanbul’un
işgali zorla gerçekleştirilmiştir. Bu suikastten yararlanarak hainlik
düşünen birçok kimsenin milleti aldatmaya kalkışmaları muhtemeldir.
Nitekim, resmî bildiriler şeklinde imzasız bazı bildirilerin yayınlanmak
istendiğini öğreniyoruz. Yanlış hareketlere yer verilmemek ve gerçek
duruma ters düşen heyecanlar yaratılmamak bakımından, bu gibi
bildirilere asla değer verilmemesi gerekir. Gerçek durumu izleyen
Anadolu ve Rumeli Müdafaa-i Hukuk Cemiyeti, milleti
aydınlatacaktır.
Mustafa Kemal
Efendiler, aynı günde çeşitli vasıtalarla şu protestoyu gönderdim:
Protesto İstanbul’da İngiliz, Fransız, İtalyan Siyasî
Temsilcilerine,
Amerikan Siyasî Temsilcisine,
Bütün Tarafsız Devletler Dışişleri Bakanlıklarına,
Fransa, İngiltere, İtalyan Millet Meclislerine verilmek
üzere
Antalya’da İtalyan Temsilciliğine
Millî Bağımsızlığımızı temsil eden Meclis-i Meb’usan da dahil olmak
üzere, İstanbul’da bütün resmî daireler, İtilâf Devletleri’nin askerî
kuvvetleri tarafından resmen ve zorla işgal edilmiş ve millî dâvâ
uğrunda çalışan birçok vatansever kimsenin de tutuklanmasına teşebbüs
edilmiştir. Osmanlı milletinin siyasî hakimiyet ve hürriyetine indirilen
bu son darbe, ne pahasına olursa olsun hayatını ve varlığını savunmaya
azmetmiş olan biz Osmanlılardan çok, yirminci yüzyıl medeniyet ve
insanlığının kutsal saydığı bütün esaslara, Hürriyet, Millîyet, Vatan
duyguları gibi bugünkü insan toplumlarının temelinde yatan bütün
ilkelere ve insanlığın bu ilkeleri meydana getiren ortak vicdanına
indirilmiş demektir.
Biz, haklarımızı ve bağımsızlığımızı savunmak için giriştiğimiz
mücadelenin kutsallığına ve hiçbir kuvvetin bir milleti yaşama hakkından
yoksun edemeycceğine inanıyoruz. Tarihin bugüne kadar kaydetmediği bir
suikast olan ve Wilson Prensiplerine dayanan bir Ateşkes Anlaşması‘nın
milleti savunma imkânlarından yoksun bırakmış olmasından doğan bir
hileye de dayanmış olması bakımından, ilgili milletlerin şeref ve
haysiyetleriyle de bağdaşmayan bu hareketin ne demek olduğunun
takdirini, resmî Avrupa ve Amerika’nın değil, bilim, kültür ve medeniyet
Avrupa ve Amerika’sının" vicdanına bırakmakla yetinir ve bu olaydan
doğacak büyük tarihî sorumluluğa, son olarak bir kez daha dünyanın
dikkatini çekeriz. Dâvâmızın haklılık ve kutsallığı, bu güç zamanlarda
Tanrı‘dan sonra en büyük yardımcımızdır.
Anadolu ve Rumeli
Müdafaa-i Hukuk Hey’et-i
Temsiliyesi adına
Mustafa Kemal
Aynı günün gecesi şu talimatı bir genelgeyle yayınladım:
Şifre
Bütün Vali ve Komutanlara
İstanbul’un ve resmî dairelerin, özellikle Meclis-i Meb’usan’ın, İtilâf
Devletleri tarafından ve zorla işgal edilmiş olduğunu, ayrıca, bu
hareketin, ateşkes anlaşması ile milleti silâhsız bıraktıktan sonra
yapıldığını dile getirerek, İtilâf Devletleri temsilcilerine, bütün
tarafsız devletlerin dışişleri bakanlıklarıyla, İtilâf Devletleri’nin
Millet Meclisi Başkanlıklarına protesto telgrafları çekilmek üzere
mitingler yapılması gerekli görülmektedir. Protesto telgraflarında
özellikle, yapılan saldırının Osmanlı hâkimiyetinden çok, yirmi asırlık
bir medeniyet ve insanlığın eseri olan Hürriyet, Millîyet ve
Yurtseverlik prensiplerine bir darbe olacağı, Osmanlı milletinin varlık
ve bağımsızlığının savunma konusundaki kararlılık ve imanına bu olayın
hiçbir etki yapamayacağı, yalnız, medenî milletlerin bu saldırıyı kabul
etmekle, büyük bir tarihî sorumluluk altına girmiş olacakları
belirtilmelidir. Tarafsız devletlerin Dışişleri Bakanlıklarıyla, Millet
Meclisi Başkanlıklarına çekilecek telgraflar, İstanbul’da ait oldukları
makamlara verilmekle birlikte, Antalya’da İtalyan temsilcisi
aracılığıyla da verilmelidir. Protesto telgraflarının birer örneğinin de
buraya gönderilmesini rica ederiz.
Hey’et-i Temsiliye adına
Mustafa Kemal
Şifre
Albay Refet Bey’e
Son olaylar dolayısıyla, her tarafta yapılan gösteri toplantıları
sonunda çekilecek protesto telgraflarının birer örneklerinin de İtilâf
Devletleri’nin toplantı halinde bulunan Millet Meclisleri
Başkanlıklarına ve tarafsız devletlerinde Dışişleri Bakanlıklarına
gönderilmesini yararlı buluyoruz. Bu konuda Antalya’daki İtalyan
temsilcisinin de yardımını sağlamanızı rica ederiz.
Hey’et-i Temsiliye adına
Mustafa Kemal
Efendiler, aynı günde millete de şu bildiriyi yayınladım:
Bildiri
Bütün komutanlara, vali ve mutasarrıflara,
Müdafaa-i Hukuk Cemiyetlerine,
Belediye Başkanlıklarına ve Basın Derneğine
İtilâf Devletleri’nin şimdiye kadar memleketimizi paylaşmaya yol bulmak
için başvurdukları çeşitli tedbirler bilinmektedir. Önce, Ferit Paşa ile
anlaşarak ve milleti savunmasız bırakarak yabancı idaresine esir etmek
ve memleketin birçok önemli yerlerini galip devletlerin sömürgeleri
arasına katmak düşünülmüştü. Kuva-yı Millîye’nin, bütün bir milletin
desteği ile bağımsızlığı savunma konusunda gösterdiği azim ve
kararlılık, bu düşünceyi altüst etti. İkincisi, Kuva-yı Millîye’yi
aldatmak ve onun izni ile Doğu’da bir üstünlük sağlama siyaseti gütmek
için Hey’et-i Temsiliye’ye başvuruldu. Hey’et, milletin bağımsızlığı ve
vatanın bütünlüğü garanti edilmedikçe ve özellikle işgal bölgelerinin
boşaltılmasına teşebbüs edilmedikçe, herhangi bir görüşmeye yanaşmadı.
Üçüncüsü, Kuva-yı Millîye ile işbirliği yapan hükûmetlerin çalışmalarına
karışmak şekliyle millî birliği sarsmak, haince muhalefetleri
desteklemek ve cesaretlerini artırmak yolu benimsendi. Ne var ki, millî
birliğin yarattığı kuvvet ve dayanışma karşısında bu saldırılar da
eridi. Dördüncüsü, vatanın kaderi ile ilgili kaygı verici kararlar
alındığından söz edilerek, kamuoyuna baskı yapılmaya başlandı. Namusunu
ve yurdunu savunma uğrunda her fedakârlığı göze almış olan Osmanlı
Milletinin azim ve iradesi önünde, bu gözdağının da bir yararı olmadı.
Nihayet bugün, İstanbul’u zorla işgal etmek şekliyle, Osmanlı
Devleti’nin yedi yüz yıllık hayat ve hakimiyetine son verildi. Yani,
bugün Türk milleti, medenî kabiliyetinin, yaşama ve bağımsız kalma
hakkının ve bütün bir geleceğinin savunulmasına çağrıldı. İnsanlık
dünyasının takdirlerini kazanmak ve İslam dünyasının kurtuluş emellerini
gerçekleştirmek, Hilafet makamının yabancı etkilerden kurtarılmasına ve
Millî bağımsızlığın şanlı geçmişimize yaraşır bir imanla savunulup
kazanılmasına bağlıdır. Vatanımızı ve bağımsızlığımızı kurtarmak için
giriştiğimiz kutsal mücadelede Tanrı‘nın yardım ve koruyuculuğu
bizimledir.
Anadolu ve Rumeli Müdafaa-i Hukuk Cemiyeti Hey’et-i
Temsiliyesi adına Mustafa Kemal
Efendiler, aynı zamanda bütün İslam dünyasına da seslenilerek, yapılan
saldırı, bir bildiride detaylı bir şekilde anlatılarak çeşitli araçlarla
ilan edildi.
Efendiler, olay üzerinde fazla bilgi almayı beklemeksizin, telgrafçı,
Manastırlı Hamdi Efendi’nin verdiği bilgilerden ve işgal kuvvetlerinin
bu bilgileri doğrulayan bildirisinden, durumun içyüzünü anlayarak
gerekli bulduğum ve derhal alınmasında zorunluluk gördüğüm tedbirleri,
açıklandığı gibi hemen işgal günü aldım ve uyguladım. İstanbul’un işgal
şekli ve tutuklamalar hakkında çeşitli kaynaklardan biribirini tutmaz
abartılmış bilgiler gelmeye başladı. Biz de çeşitli yollarla araştırma
ve soruşturmalarımıza devam ettik. Yasama görevinin yerine getirilmesine
imkan göremeyerek dağılan milletvekillerinin ve bazı şahısların
İstanbul’dan kaçarak Ankara’ya gelmekte oldukları anlaşıldı.
Yolculuklarını kolaylaştırmak için, geçecekleri yerlerdeki ilgililere
gereken emirleri verdim.
Olağanüstü Yetkiler Taşıyan Bir Meclisin
Efendiler, 16 Mart’ta İstanbul işgâl edilir edilmez, hemen aldığım
tedbirler arasında, daha birtakımları vardır ki, onları Büyük Millet
Meclisi’nin ilk açılışında anlattığım için burada yeniden açıklamadım.
Örnek olarak, Eskişehir ve Afyonkarahisar’daki yabancı birliklerin
silâhlarının alınması veya oradan uzaklaştırılmaları, Geyve ve Ulukışla
yakınlarındaki yıkımı ve Anadolu’da bulunan yabancı subayların
tutuklanması gibi tedbirlerle ilgili ayrıntıları, Büyük Millet
Meclisi’nin ilk tutanaklarında okumuşsunuzdur. Bu tedbirler arasında en
önemlisi; olağanüstü yetkiler taşıyan bir meclisin Ankara’da
toplanmasını sağlama konusundaki millî ve vatanî görevimize ait karar ve
bu kararın uygulanmasıdır.
Efendiler, bu konudaki kararımızı ve bu kararın nasıl uygulanacağını
gösteren bir bildiriyi, 19 Mart 1920’de, yani İstanbul’un işgâlinden üç
gün sonra yayınladım.
Efendiler, bu konu üzerinde, iki gün kadar komutanlarla makine başında
görüşerek düşüncelerini aldım. Ben ilk yazdığım karalamada da; "Kurucu
Meclis" deyimini kullanmıştım. Maksadım da, toplanacak meclisin ilk anda
"rejim" değiştirme yetkisine sahip olmasını sağlamaktı. Fakat bu deyimin
kullanılmasındaki maksadı gereğince açıklayamadığım veya açıklamak
istemediğim için, halkın alışkın olmadığı bir deyimdir gerekçesiyle,
Erzurum ve Sivas’tan uyarıldım. Bunun üzerine "olağanüstü yetkiye sahip
bir meclis" deyimini kullanmakla yetindim.
Valiliklere, Bağımsız Sancaklara ve Kolordu
Komutanları‘na
İtilaf devletleri tarafından devlet merkezinin bile resmen işgali,
devletin yasama, yargı ve yürütmeden ibaret olan millî güçlerini işlemez
duruma sokmuş ve bu durum karşısında görev yapmaya imkan bulamadığı
Hükûmete resmen bildirerek, Meclis-i Meb’usan dağılmıştır. Şu halde,
devlet merkezinin korunmasını, milletin bağımsızlığını ve devletin
kurtarılmasını sağlayacak tedbirleri düşünmek ve uygulamak üzere, millet
tarafından olağanüstü yetkiler taşıyan bir meclisin, Ankara’da
toplantıya çağrılması ve dağılmış olan milletvekillerinden Ankara’ya
gelebileceklerin de bu meclise katılmaları zorunlu görülmüştür. Bu
bakımdan aşağıda verilen talimat gereğince seçimlerin yapılması, yüksek
ve derin vatanseverlik anlayışından beklenir:
1- Memleket işlerini idare etmek ve denetlemek üzere,
Ankara’da olağanüstü yetkilere sahip bir meclis
toplanacaktır.
2- Bu meclise üye olarak seçilecek kimseler,
milletvekilleri ile ilgili yasa hükümlerine bağlıdırlar.
3- Seçimlerde sancaklar esas
alınacaktır.
4- Her sancaktan beş üye seçilecektir.
5- Seçim her sancakta, o sancağın kendi ilçelerinden
çağıracağı ikinci seçmenlerle, sancak merkezinden seçilecek ikinci
seçmenlerden, sancak idare ve belediye meclisleriyle Müdafaa-i Hukuk
yönetim kurullarından; illerde, il merkez kurullarıyla, il yönetim
kurullarından, il merkezindeki belediye meclisinden, il merkezi ile
merkez ilçesi ve merkeze bağlı ilçelerin ikinci seçmenlerinden
oluşturulmuş bir kurul tarafından aynı günde ve aynı oturumda
yapılır.
6- Bu meclis üyeliğine, her parti, topluluk ve dernek
tarafından aday gösterilmesi mümkün olduğu gibi, her ferdin de bu kutsal
mücadeleye fiilen katılması için bağımsız olarak adaylığını istediği
yerden koyma hakkı vardır.
7- Seçimlere her bölgenin en büyük sivil yöneticisi
başkanlık edecek ve seçim güvenliğinden sorumlu olacaktır.
8- Seçim, gizli oyla ve salt çoğunluk esasına göre
yapılacak; oylar, kurulun kendi içinden seçeceği iki kişi tarafından ve
kurul önünde sayılacaktır.
9- Seçim sonunda, bütün kurul üyelerinin
imzalayacakları veya kendi mühürleri ile mühürleyecekleri, üç örnek
tutanak düzenlenecek; bir tanesi yerinde alıkonularak öteki iki örnekten
biri seçilen şahsa verilecek, diğeri Meclis’e
gönderilecektir.
10- Üyelerin alacakları ödenek daha sonra Meclis’çe
kararlaştırılacaktır. Ancak, geliş yollukları seçim kurullarının zorunlu
masraflar olarak uygun görecekleri miktar üzerinden mahallî idarelerce
karşılanacaktır.
11- Seçimler en geç on beş gün içinde, Ankara’da
çoğunlukla toplanmayı sağlayacak şekilde tamamlanarak, üyeler hareket
edecek ve sonuç üyelerin adlarıyla birlikte derhal
bildirilecektir.
12- Telgrafın alındığı saat
bildirilecektir.
Dağıtım: Kolordu komutanlarına, valiliklere ve bağımsız sancaklara
tebliğ edilmiştir.
Hey’et-i Temsiliye adına
Mustafa Kemal
Efendiler, bir hafta içinde, çeşitli yerlerden Ankara’ya gelmekte olan
milletvekilleriyle, telgrafla haberleşilerek bizzat temasa geçildi.
Kendilerine, üzüntülerinin giderilmesine, maneviyatlarının
yükseltilmesine yarayacak bilgiler verildi. İstanbul’da artık dâvâmızı
yürütecek kimse kalmamıştı. Aylarca ve çeşitli yol ve yöntemlerle
yaptığımız uyarmalara rağmen, bizim dediğimiz şekilde teşkilât kurmayıp
Karakol Cemiyeti’nin kurulmasına çalışanların başları Malta’ya gitmiş,
İstanbul’daki üyelerinin hayat ve faaliyetlerinden eser kalmamıştı.
Orada yeniden teşkilât kurabilmek için çok zahmetli çalışmalara ve o
günkü durumumuza göre imkanlarımızın üstünde para harcamaya mecbur
oldum.
Celâlettin Arif Bey Meclis-i Meb’usan
Celâlettin Arif Bey, bildirimizi inceledikten sonra, içindekilerin
düşündüğü esaslara genellikle uygun olduğunu söylemekle birlikte, bu
esasları destekler nitelikle bir bildiri yazıp ilan etmiyor. Bunu
Ankara’ya geldikten ve görüşmeler yaptıktan sonraya bırakıyor.
Efendiler, Celalettin Arif Bey, Ankara’ya geldikten sonra, kendisiyle ve
diğer bazı hukukçularla bu konu üzerinde uzun süren görüşmeler ve
tartışmalar yapıldı. Fakat aldanmıyorsam, Celalettin Arif Bey, hiçbir
vakit benim Büyük Millet Meclisi’nin nitelik ve yetkisi hakkındaki
görüşüme katılmamıştır. O, daima toplanmış olan hey’etin esas görevini,
İstanbul Meclisi Meb’usan’ının toplanmasını sağlamaktan ibaret olarak
görmüş ve kendisini de daima İstanbul’daki Meclis-i Meb’usan’ın Başkanı
saymıştır.
Seçimler Sırasında Bazı Yerlerdeki Büyük Hükûmet
Saygıdeğer Efendiler, 19 Mart 1920 tarihli talimat gereğince memleketin
her tarafında seçimler hızla ve ciddiyetle yapılmaya başlandı. Yalnız
bazı yerlerde kararsızlık ve direnmeler görüldü. Bunlardan bazıları
uzunca bir süre bu kararsızlık ve direnmelerinde ısrar ettiler. Ancak
sonunda, bütün seçim bölgelerinin milletvekilleri, Büyük Millet
Meclisi’nde, bütün milletin ve memleketin temsilcisi olarak hazır
bulundular. Kararsızlık ve direnme gösteren bazı yerler şunlardı:
Dersim, Malatya, Elâzığ, Konya, Diyarbakır, Trabzon... Efendiler, gerçek
durumu belirtmiş olmak için, şunu da açıklamalıyım ki, kararsızlık ve
direniş gösteren bu seçim bölgelerinin halkı değildir. Belki o tarihte,
o bölgelerde bulunan sivil idare âmirleridir. Halk gerçeği anlar
anlamaz, derhal milletin ortak isteğine katılmakta asla kararsızlık
göstermemiştir.
Şimdi Efendiler, yeniden inkılâbın doğal sonuçlarından sayılan
olaylardan bazılarına temas edelim:
Samsun’daki Subaylar Arasında Sözde
3. Kolordu Komutanı Selâhattin Bey’den aldığım 29 Mart 1920 tarihli bir
şifrede, "Samsun’da bulunan 15. Tümen’in maneviyatının bozuk olduğundan
ve sözde, subaylar arasında Padişah taraftarlığı bulunduğundan söz
ediliyordu. "Subaylar, Padişah aleyhinde verilecek emirleri yerine
getirmeyeceklerini komutanlarına bildirmişler. Baskı yapılırsa,
görevlerini terketmeleri ihtimali varmış. İstanbul’dan gelen yolculardan
ve gazetelerden, işgâlin ikinci günü, elkonmuş olan binaların hepsinin
boşaltıldığı, Salih Paşa’nın yerinde olduğu, Ayân Meclisi’nin görevine
devam ettiği ve son Cuma Selâmlığında, Harbiye ve Bahriye Nâzıları da
hazır bulunarak, gerekli törenin eskiden olduğu gibi yapıldığı
anlaşılmış...". "Şu duruma göre, İstanbul’da bir hükûmet varken, bu
hükûmetin haberi olmadan yapılan işler nedir?" diyorlarmış. Subayların
bu düşünce ve davranışlarını bildiren 15. Tümen Komutanı şu görüşleri
ileri sürüyordu: "Burada bir subayı hapsetmenin olağanüstü bir durum
yaratması düşünülemez. Ancak, bundan yararlanarak Anadolu üzerine
yürümek gibi olaylar meydana gelecektir. İzmir Cephesinde, Kuva-yı
Millîye’ye nasıl hizmet gördürüldüğünü bilemiyorum. Zannederim, bunlar
para ile çalıştırılmaktaymış. Bir savaş çıktığında, bütün halka maaş
verilemeyeceği meydanda olduğundan, Kuva-yı Millîye adı altındaki mevcut
kuvvetten orada da hiçbir kuvvet kalmayacağına eminim. Ordu birliklerine
gelince, şimdiden firar olayları başlamıştır. Parasızlık böyle devam
ettikçe ve İstanbul’da merkezî hükûmet bulundukça subaylardan bile şüphe
ederim." Bundan başka, 3. Kolordu Komutanı Selâhattin Bey, vermiş
olduğumuz talimat gereğince, Amasya’ya gelen Kontrol Memuru Forbes
adındaki yüzbaşıyı tutuklamış. Samsun’a bir İngiliz temsilcisi yüzbaşı
gelmiş. Selâhattin Bey’e Forbes’in bir dakika bile geçirilmeden Samsun’a
gönderilmesini yazmış; aksi takdirde, Selâhattin Bey’in sorumlu
olacağını ilave etmiş. Bu konudaki düşüncemi soran Selâhattin Bey’e
vereceği cevap hakkında şu tavsiyede bulundum: "Forbes’i tutuklayan ben
değilim; hükûmet merkezleri, Ateşkes Anlaşması‘na insanlığa aykırı
olarak işgâl edilen millettir. Bu bakımdan serbest bırakılmasını da
ancak millet yapabilir." Buna rağmen, bu Forbes memleketten çıkarılmakla
yetinilmiş, tutuklanmamıştı.
Efendiler, bu türlü olaylara bundan sonra daha geniş çapta
rastlayacağız. Büyük Millet Meclisi’nin toplanmasını ve açılmasını
sağlamaya çalıştığımız günlerde, bizi en çok uğraştıran, Düzce, Hendek,
Gerede gibi Bolu bölgesindeki yerlerden başlayıp, Nallıhan, Beypazarı
üzerlerinden Ankara’ya yaklaşacak kadar genişleyen gericilik ve isyan
dalgaları olmuştur. Ben bir taraftan bu dalgaların durdurulmasına
çalışırken, bir taraftan da Ankara’da toplanmakta olan ve genel durumu
daha iyice bilmeyen milletvekillerini dehşete düşürecek olaylar
karşısında bırakmamak ve böyle durumların ortaya çıkmasıyla, Meclis’in
toplanamaması gibi uğursuz ihtimalleri önlemek çarelerini düşünüyordum.
Bunun için, Meclis’in açılmasında acele ediyordum. Nihayet, gelebilmiş
olan miletvekilleriyle yetinerek, Meclis’in, Nisanın 23. Cuma günü
açılmasına karar verdik. Bu karar üzerine, 21 Nisan 1920 tarihinde bütün
memlekete yaptığım bildiri metnini, o günün duygu ve düşüncelerine ne
kadar uymak zorunda kalındığını gösteren bir belge olmak bakımından
aynen bilgilerinize sunmayı yerinde buluyorum.
Telgraf: Çok Acele
Ankara’ya acele yazı gönderilmesi
Ankara, 21.4.1920
Kolordulara (14. Kolordu Komutan Vekilliği’ne),
61. Tümen Komutanlığı‘na,
Refet Beyefendi’ye,
Bütün Valiliklere,
Bağımsız Sancaklara,
Müdafaa-i Hukuk Merkez Hey’etlerine,
Belediye Başkanlıklarına
1- Tanrının lûtfuyla Nisan’ın 23. Cuma günü, Cuma
Namazından sonra, Ankara’da Büyük Millet Meclisi
açılacaktır.
2- Vatanın bağımsızlığı, yüce Hilâfet ve Saltanat
Makamının kurtarılması gibi en önemli ve hayati görevleri yapacak olan
Büyük Millet Meclisi’nin açılış gününü Cuma’ya rastlatmakla, o günün
kutsallığından yararlanılacak ve bütün sayın milletvekilleriyle Hacı
Bayram Veli Câmi-î Şerifi’nde Cuma Namazı kılınarak Kur’an’ın ve namazın
nurlarından da feyz alınacaktır. Namazdan sonra, Sakal-ı Şerif ve
Sancak-ı Şerif alınarak Meclisin toplanacağı yere gidilecektir. Meclise
girmeden önce bir dua okunarak kurbanlar kesilecektir. Bu merasimde
Cami-i Şeriften başlayarak Meclis Binasına kadar Kolordu Komutanlığın’ca
askerî birliklerle özel tören düzeni alınacaktır.
3- Açılış gününün kutsallığını belirtmek için bu
günden başlayarak vilâyet merkezinde, Vali Beyefendi Hazretleri’nin
düzenleyeceği şekilde, hatim indirilmeye ve Buhari-i Şerif okunmaya
başlanacak ve Hatm-i Şerif’in son kısımları uğur getirsin diye, Cuma
Günü namazdan sonra Meclis’in toplanacağı yerin önünde
tamamlanacaktır.
4- Kutsal ve yaralı vatanımızın her köşesinde bu
günden itibaren aynı şekilde Hatm-i Şerifler indirilmesine ve Buhari-i
Şerif okunmasına başlanarak, Cuma günü ezandan önce minarelerde salâ
verilecek, hutbe okunurken, Halifemiz, Padişahımız Efendimiz
Hazretleri’nin mübarek adları anılırken, Padişah Efendimiz’in Yüce
varlıklarının, şanlı ülkesinin ve bütün halkının bir an önce
kurtulmaları ve saaddete kavuşmaları için ayrıca dua okunacak ve Cuma
namazının kılınmasından sonra da hatim tamamlanarak yüce Hilâfet ve
Saltanat Makamı ile bütün vatan topraklarının kurtuluşu için girişilen
Millî Mücadele’nin önemini ve kutsallığını, milletin her bir ferdinin,
kendi vekillerinden meydana gelmiş olan bu Büyük Millet Meclisi’nin
vereceği vatani görevleri yapmaya mecbur olduğunu anlatan vaazlar
verilecektir. Daha sonra, Halife ve Padişah’ımızın, din ve devletimizin,
vatan ve milletin kurtuluşu, selâmeti ve bağımsızlığı için dua
edilecektir. Bu dinî ve vatanî tören yapıldıktan ve çıkıldıktan sonra,
Osmanlı vilâyetlerinin her tarafında, Hükûmet Konağına gelinerek
Meclis’in açılmasından dolayı resmî tebrikler yapılacaktır. Her tarafta
cuma namazından önce uygun şekilde Mevlid-i Şerif
okunacaktır.
5- Bu bildirinin hemen yayınlanarak her tarafa
ulaştırılabilmesi, için her araca başvurulacak, hızlaen uzak köylere, en
küçük askerî birliklere, memleketin bütün teşkilât ve kuruluşlarına
ulaştırılması sağlanacaktır. Ayrıca büyük levhalar halinde her tarafa
asılacak ve mümkün olan yerlerde bastırılıp çoğaltılarak parasız
dağıtılacaktır.
6- Yüce Tanrı‘dan tam bir başarıya ulaştırması niyaz
olunur.
Hey’et-i Temsiliye adına
Mustafa Kemal
22 Nisan 1920 tarihinde de şu küçük bildiriyi yayınladım:
Telgraf
Dakika geciktirilmeyecektir.
Bütün Valiliklere, Müstakil Sancaklara, Kolordulara,
Nazilli’de Albay Refet Beyefendi’ye,
Bursa’da 20. Kolordu Komutanı Ali Fuat Paşa
Hazretlerine,
Bursa’da 56. Tümen Komutanı Albay Bekir Sami
Beyefendi’ye,
Balıkesir’de 61. Tümen Komutanı Albay Kâzım
Beyefendi’ye
Tanrı‘nın lûtfuyla Nisanın 23’ncü Cuma günü Büyük Millet Meclisi
açılarak çalışmaya başlayacağından o günden itibaren askerî ve sivil
bütün makamlarla bütün milletin tek merkezinin Büyük Millet Meclisi
olacağı bilgilerinize sunulur.
Hey’et-i Temsiliye adına
Mustafa Kemal
Saygıdeğer Efendiler,
Şimdiye kadar, bilginize sunmuş olduğum hususlar, şahsım ve Hey’et-i
Temsiliye adına üzerinde durduğum olayların açıklanmasıyla ilgiliydi.
Bundan sonra söyleyeceklerim, Türkiye Büyük Millet Meclisi’nin
açılışından ve Hükûmetin kuruluşundan bugüne kadar meydana gelmiş olan
olayları ve değişiklikleri içine alacaktır. Burada söyleyeceklerim,
aslında herkes tarafından açıkça bilinen veya kolaylıkla bilinmesi
mümkün olan olayların aşamaları ile ilgilidir. Gerçekte, Meclis
tutanaklarında, Bakanlıkların dosyalarında, basın kolleksiyonlarında bu
olay ve hâdiselerin belgeleri kayıtlı ve saklı bulunmaktadır. Bu
bakımdan ben, bütün bu olayların genel akışını işaret ve tespit etmekle
yetineceğim. Amacım, inkılâbımızın incelenmesinde tarihe yardımcı
olmaktır. Bütün bu olay ve hâdiselerin akışında, Türkiye Büyük Millet
Meclisi ve Hükûmeti’nin Başkanı, Başkomutanı ve Cumhurbaşkanı
sıfatlarını taşımış olmaktan çok, teşkilâtımızın genel başkanı olarak
kendimi bu görevi yerine getirmeye mecbur sayarım.
Türk Milleti’nin Takip Etmesi Gereken Siyasi İlke:
Efendiler, Meclis’in ilk günlerde, Meclis’e, içinde bulunduğumuz durum
ve şartları açıklayarak, takip edilmesini ve uygulanmasını yerinde
bulduğum görüşlerimi bildirdim. Bu görüşlerin başlıcası, Türkiye’nin,
Türk milletinin takip etmesi gereken siyasî ilke ile ilgiliydi.
Bilindiği gibi, Osmanlılar zamanında, çeşitli siyasî ilkeler takip
edilmiş ve edilmekteydi. Ben, bu siyasî ilkelerin hiçbirinin, yeni
Türkiye’nin siyasî şekillenmesinde ilke olarak kabul edilemeyeceğine
inanmıştım. Bunu Meclis’e anlatmaya çalıştım. Bu nokta üzerinde daha
sonra da çalışmaya devam edilmiştir. Bu konuyla ilgili olarak, öteden
beri söylediklerimin ana noktalarını, burada hep birlikte hatırlamayı
yararlı bulurum.
Efendiler, bilirsiniz ki, hayat demek, mücadele ve kavga demektir.
Hayatta başarı kazanmak, mutlaka mücadelede başarı kazanmaya bağlıdır.
Bu da, maddî ve manevî güç ve kudrete dayanır bir özelliktir. Bir de,
insanların uğraştığı bütün meseleler, karşılaştığı bütün tehlikeler,
elde ettiği başarılar, toplumca yapılan genel bir mücadelenin dalgaları
içinden doğagelmiştir. Doğulu kavimlerin Batılı kavimlere saldırı ve
hücumu, tarihin bellibaşlı bir safhasıdır. Doğu milletleri arasında,
Türklerin başta geldiği ve en güçlüsü olduğu bilinmektedir. Gerçekten de
Türkler, İslâmlıktan önce ve İslamlıktan sonra Avrupa içerisine
girmişler, saldırılar, istilâlar yapmışlardır. Batı‘ya saldıran ve
İspanya’yı ele geçirerek Fransa sınırlarına kadar uzanan Araplar’da
vardır. Fakat Efendiler, her saldırıya daima bir karşı saldırı düşünmek
gerekir. Karşı saldırı ihtimalini düşünmeden ve ona karşı güvenilir bir
tedbir bulmadan saldırıya geçenlerin sonu, yenilmek, bozguna uğramak ve
yok olmaktır.
Batı‘nın Araplara yaptığı karşı saldırı, Endülüs’te acı ve ibret
alınmaya değer bir tarihî felâketle başladı. Fakat orada bitmedi.
Kovalama, Kuzey Afrika’ya kadar sürüp gitti.
Attilâ‘nın Fransa ve Batı Roma topraklarına kadar yayılmış olan
İmparatorluğunu hatırladıktan sonra, bakışlarımızı, Selçuklu Devleti’nin
yıkıntıları üzerinde kurulmuş olan Osmanlı Devleti’nin, İstanbul’da Doğu
Roma İmparatorluğu’nun taç ve tahtına sahip olduğu devirlere çevirelim.
Osmanlı Hükümdarları arasında Almanya’yı, Batı Roma’yı ele geçirerek çok
büyük bir imparatorluk kurma çabasında bulunmuş olanı vardı. Yine bu
hükümdarlardan biri, bütün İslâm dünyasını bir merkeze bağlayarak
yönetmeyi düşündü. Bu amaçla Suriye’yi ve Mısır’ı zaptetti. "Halife"
ünvanını takındı. Diğer bir sultan da, hem Avrupa’yı zaptetmek, hem de
İslâm dünyasını hüküm ve idaresi altına almak gayesini güttü. Batı‘nın
sürekli karşı saldırısı, İslâm dünyasının hoşnutsuzluk ve isyanı ve bu
şekilde bütün dünyayı ele geçirme düşünce ve emellerinin aynı sınırlar
içine aldığı çeşitli unsurların uyuşmazlıkları, sonunda benzerleri gibi,
Osmanlı İmparatorluğunu’da tarihin sinesine gömdü.
Efendiler, dış siyasetten en çok ilgili bulunduğu ve dayandığı temel,
devletin iç teşkilâtıdır. Dış siyasetin, iç teşkilâtla uyarlı olması
gerekir. Batı‘da ve Doğu’da, başka başka karaktere, kültüre ve ülküye
sahip biri birinden farklı unsurları tek sınır içinde toplayan bir
devletin iç teşkilâtı, elbette temelsiz ve çürük olur. O halde, dış
siyaseti de köklü ve sağlam olamaz. Böyle bir devletin iç teşkilâtı,
özellikle millî olmaktan uzak olduğu gibi, siyasî ilkesi de millî
olamaz. Buna göre, Osmanlı Devleti’nin siyaseti millî değil, belirsiz
bulanık ve kararsızdı.
Çeşitli milletleri, ortak ve genel bir ad altında toplamak ve bu çeşitli
unsurlardan oluşan kitleleri eşit haklar altında bulundurarak güçlü bir
devlet kurmak, parlak ve çekici bir siyasi görüştür. Fakat aldatıcıdır.
Hattâ, hiçbir sınır tanımayarak, dünyadaki bütün Türkleri bile bir
devlet halinde birleştirmek, varılması imkânsız bir hedeftir. Bu,
yüzyılların ve yüzyıllarca yaşamakta olan insanların çok acı, çok kanlı
olaylarla meydana koyduğu bir gerçektir.
Panislâmizm ve Panturanizm siyasetinin başarıya ulaştığına ve dünyayı
uygulama alanı yapabildiğine, tarihte tesadüf edilememektedir. Irk
ayrılığı gözetmeksizin, bütün insanlığı içine alan tek bir dünya devleti
kurma hırslarının sonuçları da tarihe yazılmıştır. İstilâcı olmak
hevesleri konumuzun dışındadır. İnsanlara her türlü kişisel duygu ve
bağlılıklarını unutturup, onları tam bir kardeşlik ve eşitlik içinde
birleştirerek, insancıl bir devlet kurma teorisinin de kendine göre
şartları vardır.
Bizim, kendisinde açıklık ve uygulama imkânı gördüğümüz siyasî ilke,
millî siyasettir. Dünyanın bugünkü genel şartları, yüzyılların akıllarda
ve karakterlerde yerleştirdiği gerçekler karşısında hayalci olmak kadar
büyük yanılgı olamaz. Tarihin ifadesi budur, ilmin, aklın, mantığın
ifadesi böyledir.
Milletimizin, güçlü, mutlu ve dengeli yaşayabilmesi için, devletin
bütünüyle millî bir siyaset izlemesi, bu siyasetin iç teşkilâtımıza tam
olarak uyması ve ona dayanması gerekir. Millî siyaset dediğim zaman
kastettiğim anlam ve öz şudur: Millî sınırlarımız içinde, her şeyden
önce kendi kuvvetimize dayanmakla varlığımızı koruyarak, millet ve
memleketin gerçek saadet ve refahına çalışmak... Genellikle milleti uzun
emeller peşinde yorarak zarara sokmamak... Medeni dünyadan, medenî insanî
ve karşılıklı dostluk beklemektedir.
Hükûmetin Kurulması
Efendiler, Meclis’e teklif ettiğim önemli bir konu da hükûmetin
kurulması konusuydu. Bu meselenin ve bununla ilgili bir teklifte
bulunmanın, o devir için ne kadar nazik olduğunu takdir buyurursunuz.
Gerçek, Osmanlı saltanatının ve hilâfetin yıkılmış ve ortadan kalkmış
olduğunu düşünerek yeni temellere dayanan, yeni bir devlet kurmaktan
ibaretti. Fakat durumu olduğu gibi dile getirmek, amacın büsbütün
kaybedilmesine yol açabilirdi. Çünkü, halkın düşünce ve eğilimleri, daha
Padişah ve Halife’nin mazur durumda bulunduğu yolundaydı. Hattâ,
Meclis’te ilk anda, hilâfet ve saltanat makamıyla ilişki kurmak ve
İstanbul Hükûmetiyle uzlaşma aramak akımı başgöstermişti.
İstanbul’daki şartların, Halife ve Padişah ile ne açıkça ne de özel ve
gizli olarak görüşmeye elverişli olmadığını açıklamaya çalıştım. Böyle
bir ilişkiyle ne anlamak istediğimizi sordum. Eğer "milletin
bağımsızlığını kazanmak ve vatanın bütünlüğünü sağlamak için çalışmakta
olduğunu haber vermek için ise, buna gerek yoktur. Çünkü, Padişah ve
Halife olan zatın da bundan başka bir şey düşünmesine ve istemesine
imkân var mıdır? Bunun aksini ağzından işitsem inanmam; mutlaka zorlama
ve baskı altında söyletildiğini kabul ederim", dedim. Aleyhimizde
çıkarılmış olan fetvanın uydurma olduğunu, İstanbul Hükûmeti’nin emir ve
bildirilerinin yoruma muhtaç bulunduğunu söyleyerek, bazı zayıf kalpli
ve kıt düşünceli kimselerin göstermek istedikleri dikkati gerekli
bulmadığımızı belirttim.
Millî Hâkimiyet Temeline Dayanan Halk Hükûmeti:
Şunu bildirmek istiyorum ki, hükûmetin kurulması ile ilgili bir teklif
ileri sürmeden önce, duygu ve düşünceleri gözönünde bulundurmak
zorunluluğu vardı. Bu zorunluluğa uymakla birlikte, asıl maksadı saklı
tutan teklifimi bir önerge halinde sundum. Kısa bir tartışma ile ve bazı
itirazlara rağmen kabul edildi.
Bu önergeyi bugün gözden geçirecek olursak, orada esaslı ilkelerin
tespit ve ifade edilmiş olduğunu görürüz.
İzin verirseniz, bu ilkeleri burada birer birer belirterek sayacağım:
1- Hükûmetin kurulması zorunludur.
2- Geçici olarak bir hükûmet başkanı seçmek veya
Padişah’a bir vekil tanımak mümkün değildir.
3- Meclis’te yoğunlaşan millî iradenin, doğrudan
doğruya vatanın kaderine el koymuş olduğunu kabul etmek temel ilkedir.
Türkiye Büyük Millet Meclisi’nin üstünde bir kuvvet yoktur.
4- Türkiye Büyük Millet Meclisi yasama ve yürütme
yetkilerini kendisinde toplar.
Meclis’ten seçilecek ve vekil olarak görevlendirilecek bir hey’et,
hükûmet işlerine bakar. Meclis başkanı, bu hey’etin de
başkanıdır.
Not: Padişah ve halife, baskı ve zorlamadan
kurtulduğu zaman, Meclis’in düzenleyeceği kanunî esaslar çerçevesinde
durumunu alır.
Efendiler, bu ilkelere dayanan bir hükûmetin niteliği kolaylıkla
anlaşılabilir. Böyle bir hükûmet, millî hakimiyet temeline dayanan halk
hükûmetidir. Cumhuriyettir.
Böyle bir hükûmetin kurulmasında, ana ilke, kuvvetler birliği
teorisidir. Zaman geçtikçe bu ilkelerin taşıdığı kavramlar anlaşılmaya
başladı. İşte o zaman tartışmalar ve olaylar birbirini kovaladı.
Saygıdeğer Efendiler, açık ve gizli oturumlarda, bir iki gün süren
konuşma ve açıklamalardan ve işaret ettiğim ilkeleri içine alan teklifi
yaptıktan sonra, yüce Meclis beni başkanlığa seçmekle bana karşı genel
güvenini gösterdi.
Burada ufak bir noktayı da açıklamalıyım:
Hatırlarsınız ki, oluşmaya başlayan millî birliği, milletin coşmasına ve
uyanmasına bağlamaktan çok, kişisel uğraş eseri sayıyorlardı. Bu arada
benim faaliyetlerde bulunmamın engellenmesini önemli görüyorlardı. Beni,
millete ve hükûmete reddettirmekten ve lânetletmekten yarar umuyorlardı.
Yapılan propaganda da: "Ben reddedildiğim ve lânetlendiğim takdirde,
millet ve devlet aleyhinde, hiçbir harekette bulunulmayacak... Bütün
kötülüklerin sebebi benim şahsımdır. Bir adam için, bir milletin pek çok
tehlikeleri göze alması akla sığmaz" şeklindeydi. Hükûmet ve düşmanlar,
benim şahsımı, millete karşı bir silâh gibi kullanıyordu. Bu sebeple, 24
Nisan 1920 günü, gizli bir oturumda, Meclis’e bu durumu açıkladım.
Başkanlık seçiminde, bunun da bir sakınca olarak dikkate alınmasını ve
yalnız millet ve memleketin selâmeti düşünülerek oy ve kararlarının
isabetle verilmesini rica ettim.
Efendiler, Büyük Millet Meclisi, Bakanlar’ın seçimi ile ilgili, 2 Mayıs
1920 tarihli kanunla, Genelkurmay İşlerini de yürütmek üzere, Büyük
Millet Meclisi’nde, 11 bakanlı bir Bakanlar Kurulu meydana getirdi.
Görülüyor ki, Meclis’in açılış tarihi olan 23 Nisan’dan beri bir hafta
kadar zaman geçmiş bulunuyor. Bu süre içinde memleket ve millet işleri
ve özellikle yıkıcı akım ve faaliyetlere karşı tedbir alma hususu
elbette bir an bile gecikemezdi ve gecikmemiştir. Yalnız, Bakanlar
Kurulu’nun seçimi ile ilgili kanun çıktığı zaman, Meclis’çe bakanlığa
seçilen kimselerden bazıları, daha önce fiilî olarak göreve başlamışlar
ve bana yardım ediyorlardı. Bu arada İsmet Paşa Hazretleri de
Genelkurmay işlerini üstlenmiş bulunuyordu.
Efendiler, bu münasebetle bir noktayı belirtmeyi gerekli buluyorum: O
günlerde, mevcut arkadaşların hangi işlerde görevlendirileceklerinin
uygun olacağı düşününülürken, Genelkurmay Başkanlığı için İsmet Paşa’yı
tercih etmiştim. Ankara’da bulunan Refet Paşa, beni özel olarak görerek
bilgi vermemi istedi. Anlamak istediği, Genelkurmay Başkanlığı‘nın en
yüksek askerî makam olup olmadığı noktasıydı. Benden, söz konusu makamın
en yüksek askerî makam olduğu ve ondan daha yüksek makamın Millet
Meclisi olacağı cevabını alınca, buna itiraz etti. İsmet Paşa’nın
başkomutanlık demek olan bu durumuna razı olamayacağını söyledi. Görevin
çok önemli ve nazik olduğunu, benim bütün arkadaşlar hakkındaki bilgi ve
tarafsızlığıma güvenmenin uygun olacağını söyledim. Kendisinin böyle bir
iddiada bulunmasının yakışık almadığını da ilâve ettim.
Efendiler, daha sonra Batı Cephesi Karargâhı‘nda görüştüğüm Fuat
Paşa’da, İsmet Paşa’nın Genelkurmay Başkanlığı‘na kesinlikle karşı
çıktı. Fuat Paşa’yı da, duruma en uygun olan çözüm yolunun kabulündeki
zorunluluğa inandırmaya çalıştım. Refet ve Fuat Paşa’ların kendilerine
ait bazı düşüncelerine ekledikleri itiraz şuydu: Kendileri daha önce
Anadolu’da benimle birlikte çalışmışlar. Fakat İsmet Paşa sonradan
katılmış. Oysa, bundan önceki konuşmalarımda, sırası ve yeri geldiği
için bildirmiştim ki, İsmet Paşa, benim İstanbul’dan ayrılmamdan önce
benimle işbirliği yapmıştı. Daha sonra Anadolu’ya gelmiş ve birlikte
çalışmıştık. Fakat, Fevzi Paşa Hazretleri’nin Harbiye Nazırlığı‘na
gelmesi üzerine bazı önemli düşüncelerle ve özel görevle tekrar
İstanbul’a gönderilmişti. Bu bakımdan, düşünce ve işbirliğinde görev
üstünlüğü sözkonusu olamazdı.
Genelkurmay işlerinin ilk defa İsmet Paşa’ya verilmesinde isabetsizlik
olsaydı, bu konuda Fevzi Paşa Hazretleri’nin de beni uyarmaları bir
vatan görevi olurdu. Oysa, Paşa Hazretleri, aksine bu görevlendirmeyi
pek yerinde bulmuş ve kendileri, teklif edilen Millî Savunma
Bakanlığı‘nı çok samimî bir duyguyla derhal kabul buyurmuştur. İsmet
Paşa’nın, gerek Genelkurmay Başkanlığı‘nda, gerek daha sonraki Cephe
Komutanlığı‘nda gösterdiği liyakat ve üstün gayret ve kendisine görev
vermekte doğru hareket ettiğimi fiilî olarak ispat etmiş bulunduğu için,
millete karşı, orduya karşı ve tarihe karşı tam bir iç huzuru içindeyim.
Hıyanet-i Vataniye Kanunu ve İstiklâl Mahkemelerinin
Efendiler, Meclis, 29 Nisan 1920 tarihinde Hıyanet-i Vataniye Kanunu’nu
ve sonraki aylarda İstiklâl Mahkemeleri Kanunlarını da çıkarmakla,
inkılâbın doğal gereklerini yerine getirmiş oldu.
Efendiler, İstanbul’un işgalinden sonra başlayan birtakım yıkıcı
akımlara, olaylara, isyanlara dokunmuştuk. Bunlar hızla memleketin her
tarafından biribiri ardınca ortaya çıktı ve sürüp gitti.
İstanbul’da Damat Ferit Paşa, derhal yeniden iktidar konumuna getirildi.
Damat Ferit Paşa Kabinesi, İstanbul’daki bütün yıkıcı ve hain
kuruluşların meydana getirdiği blok, bu blokun Anadolu içindeki bütün
isyan teşkilâtı, bütün düşmanlar ve Yunan ordusu elbirliği ile
aleyhimizde faaliyete geçtiler. Bu ortak saldırı politikasının talimatı
da, Padişah ve Halife’nin, düşman uçakları da dahil olduğu halde, her
türlü araçla memlekete yağdırdığı, "Padişah’a Karşı Ayaklanma"
fetvasıydı.
Bu genel, çeşitli ve haince saldırılara karşı biz de daha Meclis
açılmadan önce, Afyonkarahisarı‘nda, Eskişehir’de ve bütün demiryolu
boyunda bulunan düşman birliklerini Anadolu’dan çıkarmak, Geyve, Lefke,
Carablus köprülerini yıkmak ve Meclis toplanır toplanmaz, Anadoludaki
din adamlarının şekliyle almak suretiyle karşı tedbirlere giriştik.
İç İsyanlar
Efendiler, 1919 yılı içinde, millî faaliyetlerimize karşı başlayan iç
isyanlar, hızla memleketin her tarafına yayıldı.
Bandırma, Gönen, Susurluk, Kirmastı, Karacabey, Biga ve dolaylarında;
İzmit, Adapazarı, Düzce, Hendek, Bolu, Gerede, Nallıhan, Beypazarı
dolayarında; Bozkır’da; Konya, Ilgın, Kadınhan, Karaman, Çivril,
Seydişehir, Beyşehir, Koçhisar dolaylarında; Yozgat, Yenihan,
Boğazlıyan, Zile, Erbaa, Çorum dolaylarında; İmranlı, Refahiye, Zara,
Hafik ve Viranşehir dolaylarında alevlenen karışıklık ateşleri, bütün
memleketi yakıyor, hainlik, cehalet, kin ve bağnazlık dumanları bütün
vatan göklerini yoğun karanlıklar içinde bırakıyordu. İsyan dalgaları,
Ankara’da merkezimizin duvarlarına kadar çarptı. Karargâhımızla şehir
arasındaki telefon ve telgraf hatlarını kesmeye kadar varan
kudurmuşçasına istekler karşısında kaldık. Batı Anadolu’nun, İzmir’den,
sonra, yeniden önemli bölgeleri de, Yunan ordusunun saldırılarıyla
çiğnenmeye başlandı.
Dikkatle üzerinde durulmaya değer bir husustur ki, sekiz ay önce millet,
Hey’et-i Temsiliye etrafında toplanarak, Damat Ferit Hükûmeti ile ilişki
ve haberleşmelerini kesmiş iken, Ali Galip’in faaliyeti gibi tek tük
olaylardan başka, böyle genel bir ayaklanma olmamıştı. Bu seferki yaygın
ve genel ayaklanmalar, sekiz ay süresinde, memleket içinde çok hazırlık
yapıldığını gösteriyordu. Damat Ferit Hükûmeti’nden sonraki
hükûmetlerle, millî şuurun korunması ve güçlendirilmesi için yaptığımız
mücadelelerin ne kadar haklı sebeplere dayandığı, acı bir şekilde bir
daha anlaşılmış oluyordu. Millî Mücadele’ye kuvvet vermek için
cephelerle ve ordu ile ilgilenme bakımından, İstanbul’daki hükûmetlerin
gösterdiği başka türlü ihtimallerin acı sonuçları da ayrıca
görülecektir.
Anzavur ve Düzce İsyanları
Efendiler, önce iç isyanlar hakkında açık bir fikir verebilmek için,
izin verirseniz, bu isyan olaylarına yeri geldikçe dokunmak üzere,
anlatılan safhaları özet olarak bildireyim:
21 Eylül 1919 tarihinde, Balıkesir’in kuzey bölgesinde başlayan birinci
Anzavur İsyanı, 16 şubat 1920’de yine aynı bölgede ikinci defa
başgösterdi. Bu iki isyan, askerî birliklerimiz ve millî
müfrezelerimizle bastırıldı. 13 Nisan 1920 tarihlerinde Beypazarı‘na
kadar yayıldı. Bu sırada Anzavur, 11 Mayıs 1920’de top ve makineli
tüfeklerle donatılmış beş yüz kişilik bir kuvvetle, üçüncü defa olarak
Adapazarı ve Geyve dolaylarında zayıf bir millî müfrezemize saldırmak
şekliyle yine ortaya çıktı. Anzavur, gönderdiğimiz millî
müfrezelerimize, düzenli ordu birliklerimize durmadan saldırdı. 20 Mayıs
1920 tarihinde, Geyve Boğazı yakınlarında yenildi ve kaçmak zorunda
kaldı.
Düzce dolaylarındaki isyan olayı önemliydi. Abaza ve Çerkesler’den
meydana gelen dört bin kişilik büyük bir kalabalık, Düzce’yi basarak
hapishaneleri boşalttılar ve çarpışma ile oradaki süvari müfrezemizin
silâhlarını aldılar. Hükûmet memurlarını ve subayları hapsettiler.
Her taraftan, âsiler üzerine kuvvet gönderdik. Bu arada, Geyve’de
bulunan 24. Tümen de, Komutanı Yarbay Mahmut Bey başta olduğu halde,
Düzce’ye hareket etti. Mahmut Bey, Meclis’in açıldığı gün, yani 23 Nisan
1920’de, Hendek’ten Düzce’ye geçerken, Hendek de isyan etti. Adapazarı
da âsîler tarafından elde edildi. Mahmut Bey, 25 Nisan 1920’de,
Hendek-Düzce yolu üzerinde âsiler tarafından aldatılarak pusuya
düşürülmüş ve ilk ateşte şehit edilmiştir. Kurmay Başkanı Sami Bey,
yaveri ve daha birkaç subay da aynı zamanda şehit düştüler. Bunun
üzerine, 24. Tümen savaşmadan âsiler tarafından tamamıyla esir edildi.
Bütün tüfekleri, topları alındı. Ağırlıkları yağma edildi. Bu sırada
İzmit Mutasarrıfı Çerkes İbrahim, İstanbul’dan Adapazarı‘na geldi.
Halka, Padişah’ın selâmını bildirdi ve yüz elli lira maaşla gönüllü
toplamaya başladı. Toplanan âsî kuvvetler bütün o yöreye hâkim olduktan
sonra, Geyve Boğazı‘ndaki kuvvetlerimize taarruza başladılar.
Bizim bu isyan alanına gönderdiğimiz kuvvetler şunlardı:
1- Salihli ve Balıkesir Kuva-yı Millîye’sinin
oluşturduğu Çerkes Ethem Bey Müfrezesi;
2- İki tabur düzenli ordu birliği, dört dağ topu, beş
makineli tüfek ve üç yüz efe süvarisinden kurulmuş Binbaşı Nâzım Bey
Müfrezesi;
3- İki tabur piyade, sekiz makineli tüfek iki sahra
ve iki dağ topundan kurulu, Yarbay Arif Bey Müfrezesi;
4- Üç yüz kişilik millî kuvvet ve iki makineli tüfek
ve iki hayvan topundan ibaret, Binbaşı İbrahim Bey (Çolak)
Müfrezesi.
Komutan olarak da Ali Fuat Paşa, Geyve Boğazı yakınlarından Adapazarı‘na
uzanan kesimde, Refet Paşa’da Ankara’dan Beypazarı yoluyla Bolu’ya
uzanan kesimde görevlendirildiler.
Hilâfet Ordusu
Efendiler, İzmit’te de Süleyman Şefik Paşa komutasında, Hilâfet Ordusu
adını taşıyan bir hain kuvvet yığınak yapıyordu. Bunun bir kısım kuvveti
de, Bolu yakınlarında Kurmay Binbaşı Hayri Bey komutasında âsîleri
desteklemişti. Bu kuvvetle birlikte İstanbul’dan gönderilmiş birçok
subay da vardı.
Hilâfet Ordusu’nun Süleyman Şefik Paşa’dan sonra, bellibaşlı
komutanları, Süvari Tümgenerali Suphi Paşa ve Topçu Yarbaylarından Senaî
Bey’di. İstanbul’da da özel olarak kurulmuş bir kurmay topluluğu vardı.
Bu kurulun başlıca komutanları da, Kurmay Albay Refik ve Kurmay Yarbay
Hayrettin Beylerdi.
Suphi Paşa ile ilgili küçük bir hâtıramı anlatayım: Suphi Paşa’yı
Selânik’ten tanırdım. Ben yüzbaşı (kolağası) iken, o daha o zaman
tümgeneral ve süvari tümeni komutanı idi. Aradaki rütbe farkına rağmen,
çok yakın arkadaşlığımız vardı. Meşrutiyet’in ilânında, ilk defa İştip
dolaylarında Cumalı adında bir yerde süvari manevraları yaptırmıştı.
Diğer bazı kurmaylar arasında beni de tatbikat ve manevrada bulunmak
üzere davet etmişti. Kendisi Almanya’da yetişmiş çok usta bir biniciydi.
Fakat askerlik sanatını anlamış bir komutan değildi. Manevranın sonunda,
ben, yetkim ve rütbem elvermediği halde, Paşa’yı bütün subayların önünde
acı bir şekilde eleştirmiştim. Daha sonra, "Cumalı Ordugâhı" adlı küçük
bir eser de yazmıştım. Suphi Paşa, gerek açıkça yaptığım bu
eleştirilerden ve gerek yayınanan bu eserimden dolayı pek üzüldü.
Kendisinin itirafına göre, maneviyatı kırıldı. Fakat, şahsen bana
gücenmedi. Arkadaşlığımız devam etti. İşte Hilâfet Ordusu’na buldukları
komutan bu Suphi Paşa’dır. Paşa, sonradan Ankara’ya geldi. Geziye
çıkıyordum. İstasyonda büyük bir kalabalık içinde biribirimizle
karşılaştık. Kendisine ilk sorum şu oldu: "Paşam niçin Hilâfet Ordusu
Komutanlığı‘nı kabul ettin?" Suphi Paşa, bir an bile duraklamadan: "Size
yenilmek için", cevabını verdi.
Bu cevabı ile anlatmak istiyordu ki, bu görevi özel bir maksatla kabul
etmişti. Suphi Paşa, böyle bir duygu içinde bulunabilir. Fakat, gerçekte
komutayı üstüne aldığı zaman kuvvetleri zaten yenilmiş bulunuyordu.
Bolu, Düzce, Adapazarı ve İzmit dolaylarındaki bu isyan, bu defa 4
Haziran 1920 tarihine kadar üç aydan fazla sürdü. Fakat, bundan sonra,
29 Temmuz’da yeniden bir isyan oldu. Ancak, bundan sonra da, bu bölgede
tamamen sakin kalınmış değildir. Bununla birlikte, sonuç olarak âsîler
tamamıyla bozguna uğratılmış ve elebaşları, Türkiye Büyük Millet
Meclisi’nin kanunlarına teslim edilmiştir. Hilâfet Ordusu’nun Bolu
yakınlarında bulunan kısmı da bozguna uğratıldı. Komutanı Binbaşı Hayri
ve subayları Yüzbaşı Ali, Üsteğmen Şerafettin, Üsteğmen Hayrettin,
Makineli Tüfek Subayı Mehmet Hayri, Tabur Kâtibi Hasan Lütfi, Cerrah
İbrahim Ethem Efendiler’e de öteki âsî elebaşılarına yapılan işlem
uygulandı. Hilâfet Ordusu da, İzmit’ten İstanbul’a kaçmaya mecbur
edildi.
Efendiler, memleketin kuzeybatı bölgesinde âsîlerle uğraşırken,
memleketin ortasında Yenihan, Yozgat ve Boğazlıyan dolaylarında da isyan
başlıyor. Bu isyan hareketleri de hatırlanmaya değer.
14 Mayıs 1920 tarihinde Postacı Nâzım ve Çerkez Kara Mustafa adında
birtakım adamlar, otuz kırk kişi ile Yenihan’a bağlı Kaman Köyünde isyan
ettiler. Bu hareket gittikçe artan bir şiddetle genişledi. Âsîler, 27/28
Mayıs 1920 gecesi Çamlıbel’de bulunan bir müfrezemizi basarak esir
ettiler. 28 Mayıs 1920’de diğer bir kısım âsiler de, Tokat yakınında
yürüyüş halinde bulunan bir taburumuza hücum ederek dağıttılar ve bir
kısmını esir ettiler. Cesaretlerini arttıran âsîler, 6/7 Haziran 1920
gecesi Zile’yi işgal ettiler. Oralardaki askerlerimiz, Zile Kalesine
çekilerek kendilerini savundular. Askerin erzak ve cephanesi tükendikten
üç gün sonra âsilere teslim oldular. Asiler, 23/24 Haziran 1920’de de
Boğazlıyan’a baskın yaptılar. Orada bulunan bir müfrezemizi dağıttılar.
Amasya’da bulunan Cemil Cahit Bey’in komutasındaki 5. Kafkas Tümeni,
âsiler aleyhine harekete geçirildi. Antep bölgesinde bulunan Kılıç Ali
Bey de, bir millî müfreze ile bu bölgeye gönderildi. Erzurum’dan
Ankara’ya gelmekte olan bir Erzurum Millî Müfrezesi de, o bölgede
bırakıldı. 1920 yılı Temmuzu’nun ortalarına kadar, bu âsilerin takip ve
tepelenmeleriyle uğraşıldı. Yenihan İsyanı, Orta Anadolu’nun öteki
bölgelerindeki bozguncuları da harekete geçirdi. Çapanoğullarından
Celâl, Edip, Salih ve Hâlit Bey’ler; Aynacıoğulları ve Deli Ömer
Çeteleri gibi birtakım eşkiyayı başlarına toplayarak, 13 Haziran’da
Yozgat civarında Köhne bucak merkezini, 14 Haziran’da da Yozgat şehrini
işgal ederek büyük bir bölgeye hâkim oldular. Merkezi Sivas’ta olan 3.
Kolordu kuvvetleri ve o bölgede bıraktığımız millî kuvvetler yeterli
değildi. Eskişehir’deki Ethem Bey Müfrezesi ile Bolu dolaylarındaki
İbrahim Bey Müfrezesi de Yozgat bölgesine gönderildiler.
Yozgat ve dolaylarıda âsîler yok edildikten sonra, oraya gönderilen
müfrezelere öteki bölgelerde görev verildi. Fakat bu yörelerde
genellikle güvenlik kurulamadı.
7 Eylül 1920’de Küçük Ağa, Deli Hacı, Aynacıoğulları denilen birtakım
serseriler Zile yakınlarında, Kara Nâzım, Çopur Yusuf adında birtakım
adamlar da Erbaa yakınlarında yeniden faaliyete geçtiler. Bunlardan
Aynacıoğulları üç yüz atlı kadar toplayabilmişlerdi. Bu durum
karşısında, İkinci Kuvve-i Seyyare adını alan İbrahim Bey Müfrezesi,
tekrar bulunduğu Eskişehir bölgesinden Yozgat’a giderek, oradaki millî
müfrezeler ve jandarma kuvvetleriyle birlikte, Maden, Laca, Karamağra,
Mecidözü bölgelerinde, çeşitli gruplar halinde, karışıklık çıkaran ve
eşkiyalık eden âsileri takip ederek ortadan kaldırıldı. İbrahim Bey,
âsîlerin ortadan kaldırılmasını ancak üç aydan fazla bir zamanda
başarabildi.
Efendiler, bu tarihlerde güney bölgelerimizde de bizi ciddi bir şekilde
uğraştıran önemli isyanlar çıktı:
Millî Aşireti’nin beyleri olan Mahmut, İsmail, Halil Bahur, Abdurrahman
Beyler güneyde, düşmanlarla gizlice ilişki ve bağlantı kurduktan sonra,
Siirt’ten Dersim dolaylarına kadar uzanan bütün aşiretlerin beyleri
sıfatını takınarak bölgeyi baskı altına almak dâvâsına kalkıştılar.
Fransızlar, 1920 yılı Haziranının başlarında, Urfa’yı ikinci defa ele
geçirmek için hareket ettikleri zaman, Milli Aşireti de Siverek’e doğru
ilerledi, buna karşı o bölgede bulunan 5. Tümenimiz görevlendirildi. Bu
tümen o bölgedeki millî kuvvetlerimizle de desteklendi. 19 Haziran 1920
tarihinde, birliklerimizin takibi altında, güneydoğu yönünde düşman
bölgesine kaçmaya mecbur edildi. Bu aşiret, bir süre düşman bölgesinde
hazırlandıktan sonra, 24 Ağustos 1920’de üç bin atlı ve develi ve bin
kadar da piyadeden oluşan bir kuvvetle yeniden bizim topraklarımıza
geçti. Viranşehir yakınlarına geldi. Âsiler, aman dilemek maksadıyla
geldiklerini söyleyerek o bölgedeki komutanlarımızı aldatıp, tedbir
almakta ihmale düşürdüler. Bu sırada, o yakınlarda dağınık halde bulunan
müfrezelerimize saldırarak onları yendiler ve 26 Ağustos 1920’de
Viranşehir’i işgal ettiler. Haberleşmelerimize ve bağlantımıza engel
olmak üzere de, o bölgedeki bütün telgraf hatlarını kestiler.
Ancak, on beş gün sonra, 5. Tümen’in Siverek, Urfa, Resulayin ve
Diyarbakır’da bulunan birliklerinden gönderilen kuvvetlerle bize bağlı
aşiret kuvvetleri âsileri yenebilmişlerdir. Takip edilen Milli, yeniden
güneye, çöle kaçtı.
Efendiler, güneyde Milli Aşireti’nin isyanını bastırmaya çalışırken,
Afyonkarahisar bölgesinde Çopur Musa adında bir adam da, başına
topladığı kuvvetle askerleri ordudan kaçmak için ayartıyor ve millete
askere gitmemeyi telkin ediyor. Çopur Musa, 21 Haziran 1920 tarihide
Çivril’i bastı. Gönderilen kuvvetler karşısında kaçtı ve Yunan ordusuna
katıldı.
Konya İsyanı
Efendiler, Çopur Musa olayından önce bir ayaklanma olayı da Konya’da
oldu. 5 Mayıs 1920 tarihinde, Konya’da bir bozgun derneği keşfedildi. Bu
dernek üyelerinin ileri gelenleri tutuklanmaya başlandı. Birgün sonra,
tutuklanmakta olan bu ileri gelenler, halkı da kışkırtarak Konya içinde
silâhlı bir toplantı yapmaya giriştiler. Bir kısım halk da silâhlı
olarak dışarıdan gelerek hep birlikte isyan ettiler. Konya’da bulunan
komutan, elindeki kuvvetlerle cesurca hareket ederek âsîleri dağıtmayı
ve önayak olanları tutuklayıp takip etmeyi başardı.
Savaş Cephelerinin Durumu
Efendiler, Meclis’in açıldığı, ilk günlerde, çeşitli cephelerin ne
durumda olduklarını da hep birlikte bir defa daha hatırlayalım:
1 - İzmir, Yunan Cephesi:
Yüksek kurulunuzca da bilinmektedir ki, Yunanlılar İzmir’e çıktıkları
zaman, orada 17. Kolordu Komutanı olarak merkeziyle birlikte Nadir Paşa
bulunuyordu. Kuvvet olarak, Yarbay Hurrem Bey komutasında 56. Tümen’in
iki alayı vardı. Bu kuvvet, özellikle, kolordu komutanının emriyle,
düşmana karşı koydurulmaksızın, büyük hakaretler altında, Yunanlılara
teslim edilmiştir. Bu tümenin bir alayı (172. alay) Ayvalık’ta
bulunuyordu. Komutanı Yarbay Ali Bey (Afyonkarahisar Milletvekili Albay
Ali Bey) idi.
Yunan ordusu işgâl alanını genişletirken, Ayvalık’a da asker çıkardı.
Ali Bey, bu Yunan kuvvetine karşı 28 Mayıs 1919’da savaşa girişti. Bu
tarihe kadar, Yunan birlikleri hiç bir yerde ateşle karşılık görmemişti.
Aksine, bazı şehir ve kasabalar halkı korkutulmuş, İstanbul Hükûmeti’nin
emirlerine uyarak idare âmirleri başta olmak üzere, Yunan birliklerini
özel kurullarla karşılaşmışlardı. Ali Bey’in Ayvalık bölgesinde savaş
cephesi kurması üzerine, yavaş yavaş Soma’da, Akhisar’da, Salihli’de
millî cepheler oluşmaya başlamıştı.
1919 yılının 5 Haziranında başlayarak, Albay Kâzım Bey (Meclis Başkanı
Kâzım Paşa Hazretleri), Balıkesir’deki 61. Tümen’in komutasını,
vekâleten üzerine almıştı. Daha sonra Ayvalık, Soma, Akhisar kesimlerini
içine alan Kuzey Cephesi Komutanlığı‘nı yaptı. Fuat Paşa’nın Batı
Cephesi Komutanlığı‘na tayin edilmesinden sonra, Kâzım Bey’e, Kuzey
Kolordusu Komutanlığı makam ve yetkisi verildi. Aydın dolaylarında,
İzmir’in işgalinden sonra, asker ve halktan bazı vatanseverler,
Yunanlılara karşı savunma, halkı cesaretlendirme ve silâhlı millî
teşkilât kurma gayretleriyle çalışıyorlardı. Bu arada İzmir’den ad ve
kıyafet değiştirerek o bölgeye gitmiş olan Celâl Bey (İzmir Milletvekili
Celal Bey)‘in gayret ve fedakârlığı anılmaya değer. 15/16 Haziran 1919
gecesi, Ali Bey’in Ayvalık’tan gönderdiği kuvvetler, Bergama’daki Yunan
İşgal kuvvetlerini bir baskınla perişan etmişlerdi. Bu baskına, kısmen,
Balıkesir ve Bandırma’dan gönderilen kuvvetler de katılmıştı. Bu olay
üzerine, Yunanlılar, dağınık ve zayıf müfrezelerini geri çekip toplamak
gereğini duydular. Bu arada Nazilli’yi de boşalttılar. Bu sebeple,
Aydın’da hazırlıkta bulunurken, çevreden toplanan halk kuvvetleri,
bunları sıkıştırmaya başladı. Yunanlılar’la halk arasında şiddetli bir
çarpışma oldu. Sonunda, Yunanlılar, Aydın’ı da boşaltıp çekildiler.
Böylece, 1919 yılının Haziran ayı ortalarında Aydın Cephesi de kuruldu.
Bu bölgede bulunan 57. Tümen’in Komutanı Albay Mehmet Şefik Bey ve Tümen
Topçu Komutanı Binbaşı Hakkı Bey’di. Alay komutanlarından Binbaşı Hacı
Şükrü Bey, millî kuvvetlerin başında Yürük Ali Efe ve Demirci Mehmet Efe
vardı. Sonunda, Demirci Mehmet Efe duruma hâkim olarak Aydın Cephesi
Komutanlığı‘nı kendi üzerine aldı. Daha önce dolayısıyla bildirmiştim
ki, sonradan oraya gönderdiğim Albay Refet Bey (Refet Paşa) bile,
Demirci Mehmet Efe’nin komutanlığını kabul etmiştir.
Efendiler, İzmir’in çeşitli cephelerinde kurulan ve yavaş yavaş subaylar
ve askerî birliklerle desteklenmeye çalışılan millî cephelerin
beslenmeleri, daha çok, doğrudan doğruya o bölgeler halkı tarafından
sağlanıyordu. Bunun için de geri bölgelerde millî teşkilât kurulmuştu.
Bu görevin, halktan hükûmete geçişi, Büyük Millet Meclisi Hükûmeti’nin
kuruluşundan sonra sağlanabilmiştir.
2. Güneyde Fransız Cephesi:
a) Fransız birliklerine karşı doğrudan doğruya Adana
bölgesinde; Mersin, Tarsus, Islahiye bölgelerinde ve Silifke
dolaylarında millî kuvvetler kurulmuş ve çok cesurca işe girişmişlerdi.
Adana’nın doğu bölgesinde, Tufan Bey adıyla hareket eden Yüzbaşı Osman
Bey’in kahramanlıkları kayda değer. Millî müfrezeler, Mersin, Tarsus,
Adana şehirlerinin girişlerine kadar sokulup hâkim oldular. Pozantı‘da
Fransızları kuşatarak geri çekilmeye mecbur ettiler.
b) Maraş‘ta, Antep’te, Urfa’da önemli savaş ve
çarpışmalar oldu. Sonunda işgal kuvvetleri buradan çekilmeye mecbur
edildiler. Bu başarıların kazanılmasında büyük rolleri olan Kılıç Ali ve
Ali Saip Bey’lerin adlarını anmayı bir görev sayarım.
Fransız işgal bölgelerinde ve cephelerinde millî kuvvetler, hergün daha
esaslı bir şekilde teşkilâtlanıyorlardı. Millî kuvvetler, ordu
birlikleri ile de desteklenmeye başlanmıştı. İşgal kuvvetleri, her
tarafta sıkı ve şiddetli bir şekilde zorlanıyordu.
Efendiler, bu durum üzerine Fransızlar, 1920 Mayısından başlayarak
bizimle ilişki ve görüşme imkânları aradılar. Önce Ankara’ya,
İstanbul’dan bir binbaşı ile bir sivil geldi. Bu şahıslar, İstanbul’dan
önce Beyrut’a gitmişler. Eski Van Milletvekili Haydar Bey bunlara
aracılık ediyordu. Bu buluşma ve görüşmerimizden elle tutulur bir sonuç
çıkmadı. Fakat, Mayıs sonlarına doğru, Suriye Fevkalâde Komiseri adına
hareket eden Mösyö Duquest adında bir zatın başkanlığında bir Fransız
kurulu Ankara’ya geldi. Bu kurulla yirmi günlük bir ateşkes anlaşması
yaptık. Bu geçici anlaşma ile, biz Adana bölgesinin boşaltılmasına bir
başlangıç hazırlama hedefini güdüyorduk.
Efendiler, bu Fransız kuruluyla yaptığım yirmi günlük ateşkes anlaşması,
Büyük Millet Meclisi’nde bazılarının itirazlarına uğradı. Oysa, benim bu
anlaşmayı kabul etmekle sağlamak istediğim yararlar şunlardı:
Önce, Adana bölge ve cephelerinde bulunan ve kısmen askerle de
desteklenen Millî Kuvvetleri, sakince yeniden düzenlemek istiyordum.
Millî kuvvetlerin bu çarpışma aralığında dağılabileceklerini de dikkate
alarak, ateşkes bildirisi yanında bazı tedbirlerin alınmasını da
emrettim. Bundan başka, Efendiler, önemli saydığım siyasî bir
yararlanmayı da hesaba katıyordum. Büyük Millet Meclisi ve Hükûmeti ile
ilişki ve işlemlerde bulunmakta idiler. Bu bakımdan, Fransızların
İstanbul Hükûmeti’ni bir tarafa bırakıp Ankara’da bizimle görüşmeleri ve
herhangi bir konuda uyuşmaları, o gün için sağlanması yararlı önemli
siyasî bir nokta idi. Bu ateşkes görüşmesinde, millî sınırlarımız içinde
olup da Fransızlar tarafından işgal altına alınmış bulunan bölgelerin
tamamıyla boşaltılmasını açık ve kesin bir dille istedim. Fransız
delegeleri, bu konuda yetki almak üzere Paris’e gitmek mecburiyetini
ileri sürdüler. Yirmi günlük ateşkes anlaşması, bir bakıma daha esaslı
bir anlaşma yapmak için yetki almaya zaman bırakmak gibi kabul edildi.
Efendiler, bu görüşme ve konuşmalarımızdan bende uyanan izlenim,
Fransızlar’ın Adana ve dolaylarını boşaltacakları merkezinde idi. Bu
düşünce ve inancımı, Meclis’e ifade etmiştim. Gerçi Fransızlar, ateşkes
süresi sona ermeden Zonguldak’ı işgal etmek şekliyle, anlaşmanın yalnız
Adana bölgesine ait olduğunu göstermek istemişlerse de, biz bu hareketin
ateşkesi hükümsüz bıraktığı sonucuna vardık. Fransızlarla anlaşmamız bir
süre gecikti.
İstanbul Ankara İle Temas Arıyor ve Bu Teması
Saygıdeğer Efendiler, 9 Mayıs 1920 günü Meclis’in gizli oturumunda
açıklama yaparken ve Fransız memurları ile kurulları tarafından bizimle
ilişki ve bağlantı kurma yolları arandığını bildirirken,
milletvekillerinden biri (yanlış hatırlamıyorsam Çorum Milletvekili
rahmetli Fuat Bey), "Birkaç günden beri güya İstanbul, bizimle anlaşmak
istiyormuş, bu konuda bilgi verir misiniz?" diye bir soru yöneltti.
Gerçekten, o tarihten dört beş gün önce, İstanbul’da Leon adında biri,
Çanakkale üzerinden bizi aramıştı. Ankara’yı bulduktan ve bizim burada
bulunduğumuzu anladıktan sonra, dediler ki: "Söyleyeceğimiz şeyler pek
önemlidir. Onun için haberleşmeyi geceye bırakalım. Ordu merkezleri de
aradan çekilsinler." O gece görüşmediler. Fakat bir iki gece sonra
yeniden aradılar. Bu defa karşımıza çıkan kimse eski İzmir Valisi
Nurettin Paşa imzasıyla bir telgraf yazdırdı. Bu telgrafın içindekiler
şöyleydi: "Ben, iki arkadaşımla birlikte, İstanbul’un sizinle
anlaşmasına aracılık etmeyi vatan için yararlı bir görev sayarım.
Buradaki hükûmet ve İngilizler buna razı oldular. Sizin de olumlu
cevabınızı bekleriz." Nurettin Paşa, telgrafını Hey’et-i Temsiliye
Başkanlığı‘na yazıyordu. Türkiye Büyük Millet Meclisi’nin ve
Hükûmeti’nin kuruluşundan, çalışmaya başladığından ve Büyük Millet
Meclisi’nin varlığını ve yasallığını doğrulayan Hiyanet-i Vataniye
Kanunu’ndan habersiz görünüyor. Nurettin Paşa’nın telgrafını, Millî
Savunma Bakanı olan Fevzi Paşa Hazretleri’ne gönderdim. Fevzi Paşa,
Nurettin Paşa’ya cevap verdi. Bu cevabında dedi ki: "Telgrafınızı
Hey’et-i Temsiliye Başkanlığı‘na çekmekle daha gerçek durumdan haberdar
olmadığımız anlaşılıyor." Ve durumu açıkladıktan sonra "İstanbul’da
hangi makam, Ankara’da hangi makamla görüşmek istiyor?" dedi. Bu
telgrafa imzasız olarak gelen cevapta: "Telgrafı yazan kimseler şimdi
burada değillerdir. Bunu bırakıp gittiler. Yarın saat 10.00’da size
bilgi veririz." deniliyordu. Bundan sonra Nurettin Paşa ikinci defa
olarak yine aradı. Bu defa, "Telgraf haberleşmeleriyle anlaşma imkânı
olmadığından, siz yetkili bir hey’eti İstanbul’a gönderin, görüşelim ve
anlaşalım" diyordu.
Efendiler, biz de cevap olarak dedik ki: "Pek doğrudur, gerçekten
telgrafla anlaşmak mümkün değildir. Fakat siz Mudanya’ya geliniz ve ne
vakit gelebileceğinizi de bildiriniz. Bizim tarafımızdan da orada
yetkili kimseler hazır bulunur. Bursa’ya da gereken talimat verildi."
Ondan sonra bir daha arayan olmadı. Hoca Müfit Efendi (Kırşehir): "Acaba
gerçekten Nurettin Paşa’mıydı?" diye sordu. Ben de: "Evet, gerçekten
Nurettin Paşa’ydı", karşılığını verdim.
Efendiler, İstanbul Hükûmeti’nin Nurettin Paşa aracılığıyla yaptığı bu
başvurunun, Anzavur’un Balıkesir bölgesinde yenilgiye uğratıldığı ve
Bolu’da başarı kazanmaya başladığımız günlere rastladığını da
belirtmeliyim.
Nurettin Paşa Ankara’da
Efendiler, Nurettin Paşa’dan bir daha telgraf almadık. Fakat, kendisi
Diyarbakır’lı Kâzım Paşa ile birlikte, 1920 yılının Haziran ayı
ortalarında Ankara’ya geldi. Bizimle işbirliği etmeden önce, bazı
konularda görüşümüzü anlamak istediğini söyledi.
Birincisi, Hilâfet ve saltanat makamı üzerindeki
düşünce ve görüşümüz;
İkincisi, bolşeviklik konusundaki görüşümüz;
Üçüncüsü, İtilâf Devletleri’ne, karşı, özellikle
İngilizlere karşı da, savaşa karar verip vermediğimiz konularıydı.
Görüşme, Ziraat Okulu’ndaki merkezimizin bir odasında, gece yapıldı. Bu
görüşmede, Nurettin Paşa ile birlikte gelen Kâzım Paşa’dan başka Fevzi
ve İsmet Paşa’lar da hazır bulunuyorlardı. Nurettin Paşa, birinci,
ikinci sorulara aldığı cevapları pek doyurucu bulmadı. Fakat, özellikle
üçüncü sorunun cevabı, uzun ve hararetli tartışmalara yol açtı. Çünkü
biz demiştik ki, gayemiz millî sınırlarımız içinde toprak bütünlüğümüzü
ve milletin bağımsızlığını tam olarak sağlamaktır. Buna engel olmak
üzere karşımıza çıkacak kuvvet, kim ve ne olursa olsun, mutlaka çarpışır
ve başarı kazanırız. Bu konudaki karar ve inancımız kesindir. İşte
Nurettin Paşa, bir türlü buna inanamıyor ve razı olamıyordu. Nihayet
kendisine dedik ki: "Bu konuda görüşmeyi kabul etmekle, yeni görüşlere
varmak ve kararlar almak söz konusu değildir. Sen, bugüne kadar milletin
iyice belirmiş ve kesinleşmiş olan inançlarına uyacaksın". Ondan sonra,
kendisine verebileceğimiz uygun bir görev üzerinde duruldu. Kendisinin,
Konya valisi sivil görevi ve Konya yöresi komutanı ünvanıyla, Yunan
Cephesinin güneyindeki bölgenin komutanı olmasını uygun gördük. Asıl
Batı Cephesi için, komutan olarak 18 Haziran 1920’de Ali Fuat Paşa’yı
görevlendirdik.
Efendiler, o günlerde Yunan Cephesi’nde düşmanın bazı hazırlıklar
yaptığı hissedildiğinden, cephede duyarlılık arttı. Bu yüzden Nurettin
Paşa’nın görevi kesinleşmeden ve kendisini görev yerine göndermeden,
acele olarak Batı Cephesi’ne hareketim gerekti. Nurettin Paşa’nın
görevlendirme işleminin tamamlanmasını Genel Kurmay Başkanı bulunan
İsmet Paşa’ya bıraktım. Gerçekten düşman, bütün cephe üzerinde saldırıya
geçmişti. Bizim birliklerimiz geri çekiliyordu. Nurettin Paşa, cephedeki
elverişsiz durumu anlayınca İsmet Paşa’ya görev kabul edebilmek için
birtakım şartların, hükûmetçe karar altına alınması gereğinden söz
etmiş. O şartlara göre, hükûmet memleketin yönetiminde ve önemli
konularında esaslı ve kesin karar almadan önce Nurettin Paşa’nın düşünce
ve onayını almak zorunda kalacaktır. Çünkü, Büyük Millet Meclisi
Hükûmeti’nde yer alan üyeler, Tevfik Paşa ve benzerleri gibi olgun yaşta
ve tecrübeli kimseler olmayıp, genç bir takım kimselermiş. İsmet Paşa,
pek yadırgadığı bu zihniyet ve teklifi, derhal şifreyle bana bildirdi.
Ben de Nurettin Paşa’nın, kendisine görev teklif ettiğim zaman
söylemediği bu düşünceyi, genel durumda bunalım başgöstermesi üzerine
ortaya atmış olmasını anlamlı buldum ve İsmet Paşa’ya verdiğim cevapta,
kendisine görev verilmemesini emrettim. Nurettin Paşa’nın, Yunan
saldırısı başladıktan iki gün sonra bana gönderdiği bir yazıda
yazdıklarını dikkate değer bulmuştum. Arzu buyurursanız, bu yazıyı
yüksek kurulunuza olduğu gibi okuyayım:
Ankara İstasyonu, 24.6.1920
Büyük Millet Meclisi Yüksek Başkanlığı‘na
Efendim Hazretleri,
Atanmış olduğum komutanlıktan ve valilikten uzaklaştırılma şekli ile
görevden alınma durumumun bildiriliş şeklini hakaret saydım. Bir devlet
adamı tarafından ileri sürülen vatanla ilgili bir düşünce ve görüşün
tartışılmasına değil, dinlenilmesine bile değer ve önem verilmemesini ve
ilgili Büyük Millet Meclisi’nin ve Hükûmeti’nin oylarını alıncaya kadar
bile beklenmeyerek ve tahammül edilmeyerek veyahut belki de buna gerek
görülmeyerek iki veya üç kişi gibi pek az üyenin düşünce ve istekleriyle
bu yolda işlem yapılmasında bir sakınca görülmemesini ve bundan dolayı
da memleketin, eğer yanılmıyorsam böyle bir anlayışla yönetilmesini
millet ve memleket için tehlikeli saymakta olduğumun arzına, Başkanlık
yüksek makamının izinlerini rica ederim.
Bugünkü şartlar içinde, görev kabulünü sakıncalı bulduğum ve
işbirliğini yararlı göremediğim için, memleketim olan Bursa’da oturmak
üzere, ilk trenle Ankara’dan ayrılacağımı bilginize sunar, veda ederim,
efendim Hazretleri.
Nurettin İbrahim
Efendiler, benim bu yazıya verdiğim cevap da aynen şuydu:
Tümgeneral Nurettin Paşa’ya
İlgi: 24 Haziran 1920 tarihli yüksek tezkereleri,
Sözkonusu edilen komutanlık ve valilik görevi, daha Millî Savunma ve
İçişleri Bakanlıkları‘nca resmen zâtıalilerine verilmemiş ve tebliğ
edilmemişti. Bu bakımdan ne atanmanız ne de ayrılmanız söz konusu
değildir. Yalnız, zâtıâlinize görev verilmesi düşünülmüş, bu konuda
düşünce ve kararınız sorulmuştu. Atama durumu daha kesinleşmemiş olduğu
bir sırada, Genelkurmay aracılığıyla öğrenilen düşünce ve kanaatınızdaki
kararsızlıklar üzerine, Hükûmetçe, atanmanızdan vazgeçilmesine karar
verildi. Böyle bir kararı vermek için, zan buyurduğunuz gibi, durum
Büyük Millet Meclisi’nin Genel Kurulu’na sunulması, mevcut ve
yürürlükteki kanunların gereklerinden değildir. Bursa’ya giderek orada
oturmanıza gelince, bağlı bulunduğunuz askerlik mesleği dolayısıyla, bu
konuda Millî Savunma Bakanlığı yüksek katına usulünce başvurmanız gereği
tebliğ olunur, efendim.
Büyük Millet Meclisi Başkanı
Mustafa Kemal
Nurettin Paşa, Bursa’ya değil Taşköprü‘ye gitmiş ve uzun zaman orada
kalmıştır. Bundan sonra da kendisine, yeniden birkaç durum dolayısıyla
dokunacağız. O durumları da yeri geldikçe gerektiği kadar açıklayacağım.
Türkiye Büyük Millet Meclisi Hükûmeti’nin Dışişleri
Konularında Verdiği İlk Karar:
Efendiler, kurulan Türkiye Büyük Millet Meclisi Hükûmeti’nin, dışişleri
konularında verdiği ilk karar, Moskova’ya bir topluluk gönderilmesi
olmuştur. Kurul, Dışişleri Bakanı Bekir Sami Bey’in başkanlığında idi.
İktisat Vekili Yusuf Kemal Bey üye bulunuyordu. 11 Mayıs 1920’de
Ankara’dan hareket eden kurulun asıl görevi, Rusya ile ilişki kurmaktı.
Rusya’nın, hükûmetimizle yapacağı anlaşmanın bazı hükümleri, 24 Ağustos
1920’de parafe edilmiş olmakla birlikte, durumun gereği olarak uzlaşmaya
bağlanamayan bazı noktalardan dolayı gecikmiştir. Moskova Antlaşması
diye anılan diplomatik belgenin imzası, ancak 16 Mart 1921’de mümkün
olabilmiştir.
Saygıdeğer Efendiler, memleket içinde yer yer kendini gösteren iç
isyanları takip etmekte gecikmeyen ilk genel Yunan saldırısı,
bakışlarımızı yeniden batıya çevirecektir.
Yunanlılar, 22 Haziran 1920’de Milne (Miln) hattından genel saldırıya
geçtiler. Kuvvetleri altı tümene çıkmış bulunuyordu. Üç tümenle iki
koldan, Akhisar - Soma yönünden; iki tümenle Salihli yönünden; bir
tümenle de Aydın Cephesinden saldırdılar. Düşmanın kuzey kolu, 30
Haziran 1920’de Balıkesir’e girdi ve süvarileri 2 Temmuz 1920’de
Kirmastı ve Karacabey’i işgal etti. Bu düşman karşısında bulunan 61. ve
56. Tümenlerimiz, Ulubat Köprüsünü tahrip ederek Bursa’ya doğru çekildi.
Düşman takibe devam ederek, Bursa’yı da işgal etti ve ileri hatlarını
Dünboz-Aksu hattına kadar sürdü. Bunun karşısındaki kuvvetlerimiz fazla
sarsıldı. Eskişehir’e kadar çekildi. Bu savaşlar sırasında İngilizler,
25 Haziran 1920’de Mudanya’ya ve 2 Temmuz 1920’de de Bandırma’ya birer
müfreze çıkardılar.
Salihli yönünde doğuya ilerleyen iki Yunan tümeni de, 24 Haziranda
Alaşehir’e girdi. Daha sonra ilerleyerek 29 Ağustos’ta Uşak’ı zaptetti.
ve Dumlupınar sırtları elimizde kalmak üzere, bu bölgeye kadar ilerledi.
Bu düşman karşısında bulunan 23. Tümen ve Millî kuvvetlerimiz çok kayıp
verdi ve zayıfladı. Aydın’dan ilerleyen bir Yunan kolu da, Nazilli’ye
kadar geldi.
Bu harekât sırasında, tümenlerimizin kuru birer kadro halinde
olduklarını, harp malzemelerinin bulunmadığını ve henüz
desteklenmelerine de imkân olmadığını bilirsiniz.
Efendiler, bizzat Eskişehir’e ve oradan da ileri bölgelere gittim. Gerek
orada gerek başka bölgelerde bulunan kuvvetlerimizin düzene sokulmasını
emrettim. Yeniden, düşman karşısında düzenli komutaya bağlı cepheler
kurulmasını sağladım.
Yunan Taarruzu Karşısında Millî Cephelerin
Bozulması Üzerine Meclis’te Şiddetli
Efendiler, Yunan saldırısı ve millî cephelerin bozulması, Meclis’te
büyük bir sıkıntıya, şiddetli hücum ve eleştirilere yol açtı. Büyük
Millet Meclisi’nin 13 Temmuz 1920 günü, 41. toplantısında kusurlarından
ve idaresizliklerinden dolayı, Bursa Komutanı Bekir Sami ve Valisi Hâcim
Muhittin Beylerin ve Alaşehir Komutanı Âşir Bey’in ne harp divanına
verilmediklerinden dolayı, Genelkurmay Başkanlığı ve İçişleri Bakanlığı
hakkında gensoru önergeleri okundu.
Bu önergenin sahibi, Afyonkarahisar Milletvekili Mehmet Şükrü Bey’di.
Sinop Milletvekili Hakkı Hâmi Bey’in de derhal cezalandırma konusundaki
ısrarı, "bravo" sesleriyle karşılanıyordu. Önerge sahibi olan Mehmet
Şükrü Bey’in, "Biz sorumlu tutulduklarını görmek istiyoruz!" feryadı
üzerine, gensoru kabul ediliyor. Soruşturma günü olarak tespit edilen 14
Ağustos 1920’de, Genel Kurmay Başkanı cevap verdi. Fakat bir türlü
inandırmak ve yatıştırmak mümkün olamıyordu. Karahisar Milletvekili
Şükrü Bey "Anket" (soruşturma) istiyor. Diğer bir milletvekili, bazı
subay ve komutanların cezalandırılmalarının doğal olduğundan söz ederek
birçok örnekler sıralıyor. Başka bir milletvekili, asker geri çekilirken
bir komutanın otuz altı deve eşya götürmüş olduğunu söylüyor. Başka bir
milletvekili de Yunan ordusunun kısa bir zaman içinde Akhisar’dan
Marmara sahillerine varıncaya kadar, bütün şehir ve köyleri yıldırım
hızıyla istilâ ettiğinden söz ederek, "Bursa felâketi dolayısıyla
uğramış olduğumuz korkunç zarar, dünyanın gözünde, Anadolu’da savunma
denilen şeyin bir göz korkuluğu olduğuna genel bir kanaat uyandırmıştır"
diyor ve bu büyük bozgunun sorumlularının cezalandırılmalarını
istiyordu.
Efendiler, uzun ve ateşli olarak devam eden tartışmalara benim de
karışmam gerekti. Ortaya çıkan bu çok acı durumda, Meclis’in üzüntü ve
ilgisini takdir ettikten sonra, düşünce ve duyguları yatıştırmak
maksadıyla konuşma ve açıklamalar yaptım. Benim sözlerime karşı da
yapılan ufak tefek hücumlara cevap verdikten sonra, genel açıklamalar
yeterli görüldü.
Efendiler, ayrıntılarını Meclis tutanaklarında okuduğunuz bu ateşli
görüşmelerden önce, 26 Temmuz 1920 günü, de gizli bir oturumda buna
benzer bir görüşme olmuştu. Orada da uzun açıklamalar yapmaya mecbur
olmuştum. Çünkü, üzüntü ve ızdırap sonucu yapılmakta olan eleştiri ve
tekliflerde bu yenilgiyi doğuran gerçek sebepler sanki unutulmuş
gibiydi. Bütün felâketin sebebi olmak üzere, daha kurulalı ve üzerine
görev yükleneli iki ay bile geçmemiş olan Bakanlar Kurulu’nu sorumlu
tutmak gayesi güdülüyordu. Bir yılı aşkın bir zamandan beri, Yunan
ordusunun İzmir bölgesinde yerleşmiş ve durmadan hazırlanmakta bulunmuş
olduğu, buna karşılık İstanbul Hükûmeti’nin ordumuzu sürekli olarak
felce uğratacak şartlar hazırlamakla meşgul olduğu ve milletin
kendiliğinden kurabildiği millî kuvvetleri dağıtıp yok ettirmeye
çalışmaktan başka bir şey yapmadığı asla düşünülmüyordu. Eğer, bu bir
yıl içinde Yunan kuvvetleri karşısında, azçok bir varlık gösterilmiş
idiyse, bunun da beş on fedakârın kendiliğinden gösterilmiş bulunan azim
ve gayretlerinin ürünü olduğunu insafla görmek istemiyorlardı. Askerî
harekâtı, gerçek durumu kavrayarak ve askerliğin gereklerini göz önünde
tutarak düşünen ve inceleyen yoktu. Söylenilen sözler, ya vatanseverlik
duygusunun sürüklediği coşkunlukla veyahut aşırı duyarlık sonucu olarak
ağlayıp sızlama ve bağırıp çağırmak halinde dile getiriliyordu. Söz
söyleyenler içinde, ender olmakla birlikte millî inancı ve vatana
bağlılığı şüpheli olanlar bile vardı.
Söz konusu ettiğimiz bu gizli oturumda, uzun açıklamalarım sırasında
özellikle demiştim ki: "Felâket başa gelmeden önce, onu önleme ve ona
karşı savunma çarelerini düşünmek gerekir." Geldikten sonra üzülmenin
yararı yoktur. Yunan saldırısı yapılmadan önce, yapılacağı kuvvetli bir
ihtimalle biliniyordu. Eğer bunu önleyecek çare ve tedbirler
bulunamamışsa, bunun sorumluluğu Türkiye Büyük Millet Meclisi’ne ve onun
Hükûmeti’ne ait olamaz. Büyük Millet Meclisi’nin sorumluluk konumuna
geldikten sonra almaya başladığı tedbirler, bir yıl öncesinden beri
İstanbul Hükûmetleri tarafından, bütün milletle birlikte ve ciddiyetle
alınmaya başlanmak gerekti. Bazı kuvvetlerin cepheden alınıp iç
isyanların bastırılmasına memur edilmesi, Yunan kuvvetleri karşısında
bulundurulmasındaki yarardan daha önemli ve zorunlu idi. Yine de
öyledir. Gerçi, Bursa’da bırakılması zorunlu olan, bir tümen, Adapazarı
isyan bölgesine gönderilen iki tümen, Hendek’te dağılan bir tümen ve
bütün bu düzenli ordu kuvvetlerine yardım eden Millî müfrezeler, cephede
bulundurulabilseydiler, belki de düşman saldırısı bu kadar gelişemezdi.
Fakat, memleketin huzuru ve milletin kurtuluş gayesi noktasında birleşip
dayanışma sağlanamadıkça, bir dış düşmanın istilâ adımlarını durdurmaya
çalışmak ne mümkündür, ne de bundan köklü bir yarar ve sonuç alınabilir.
Ancak, memleket ve milletçe dediğim durum korunabilirse, düşmanın
herhangi bir zamandaki başarısı ve bunun sonucu olarak fazla toprak
elegeçirmiş olması, geçici olmak niteliğinden kurtulamaz. Birlikte ve
amaçta azimli olan ve ısrar eden millet, gururlu ve saldırgan her
düşmanı eninde sonunda bu gurur ve saldırganlığından pişman kılabilir.
Onun için iç isyanları bastırmak, elbette Yunan saldırısını durdurmaktan
daha önemlidir. Zaten, cepheden iç isyanlara karşı kuvvet ayrılmamış
olsaydı, sonucun başka türlü olabileceğini farzetmek güçtür. Söz gelişi,
düşman, kuzey cephesine üç tümenle saldırdı. Bizim orada cepheye
yetebilecek kuvvetimiz yoktu. "Filan noktada, filan derede, filan
köydeki kuvvetimiz yahut da oradaki subay veya komutanımız, düşmanın
geçmesine izin vermeseydi, bu felâket başımıza gelmezdi" şeklinde
bağırıp çağırmanın anlamı yoktur. Tarihte yarılmamış ve yarılmayan cephe
yoktur. Özellikle, söz konusu olan cephe, savunmaya ayrılan kuvvetle
orantılı dar bir cephe olmayıp da, böyle yüzlerce kilometre genişliğinde
ise, bu cephenin şurasında ve burasında bulunan zayıf bir kuvvetin,
sonuna kadar savunmasını kabul etmek, bütün düşünce ve muhakemeleri
yanılgıya sürükler. Cepheler delinebilir, buna karşı tedbir, delinen
kısmı derhal kapamaktan ibaretti. Bu ise, cephe üzerindeki kuvvetlerden
başka, geride, yedekte, kuvvetli destekler bulundurmakla mümkündür.
Oysa, Yunan ordusu karşısındaki millî cephemiz bu durumda ve bu kuvvette
miydi? Bütün Batı Anadolu illerimizde, Ankara ve dolaylarında, daha
doğrusu bütün memlekette, kuvvet denilecek bir askerî birlik bırakılmış
mıydı?
Ciddi Bir Askeri Teşkilât Kurabilmek ve Bunda Başarı
Savaş hatlarına yakın köyler halkının yapabileceği savunmadan, hayalî
sonuçlar beklemek akıllıca bir bekleyiş olamaz. Memleketin bütün kuvvet
kaynaklarından yararlanma şartlarına ve yetkilerine sahip olduktan sonra
bile, ciddî bir askerî teşkilât kurabilmek ve bundan başarı
sağlayabilmek için zaman şarttır. Bursa’da Bekir Sami Bey’in emrine
verilen kuvvetin esası, İzmir’de tüfek attırılmaksızın Yunanlılara
teslim edilen ve Yunan gemileriyle Mudanya’ya çıkarılan iki alay kadrosu
değil miydi? Bu kuvvetin moralini düzeltmek için İstanbul Hükûmetleri
herhangi bir tedbir almışlar mıydı? İstanbul Hükûmetleri değil miydi ki,
Yunan saldırısından önce, Balıkesir’de savunmaya çalışan kuvvetlerimizin
arkalarında Anzavur’u saldırttı? Yine İstanbul Hükûmeti, Halife ve
Padişah değil miydi ki, Yunan Cephesi’nde kullanılacak oldukça kuvvetli
bir tümeni, 24. Tümeni, Hendek-Düzce yolunda, Hilâfet Ordusu ve âsîlerin
grupları tarafından aldatılarak dağıttırmış ve komutanlarını şehit
ettirmişti.
Memleketin alınyazısının sorumluluğunu yeni üzerine almış olan Hükûmet,
bu tarihteki şartlar içinde acaba seferberlik yapabilmeyi düşünübilir
miydi? Memleketin neredeyse baştan başa Halife’nin fetvası hükmünü
yerine getirmeye sürüklenip zorlandığı bir sırada, milleti askere
çağırmak doğru ve mümkün görülebilir miydi? Bundan başka, bütün milleti
silâh altına çağırmadan önce, silâh sayısının, eldeki silâhı kullanılır
durumda tutabilmek için cephane ve para miktarları ile kaynakların
düşünülmesi zorunlu değil miydi? Durumu incelerken ve tedbir düşünürken,
acı da olsa gerçeği görmekten bir an olsun uzak kalmamak gerekir.
Kendimizi ve birbirimizi aldatmak için lüzum ve mecburiyet yoktur. Biz
durumun ve cephelerin ihtiyacından habersiz değiliz. Her taraftan adıma
sayısız telgraflar gelmektedir: "Büyük çapta düzenli kuvvetler
gönderiniz", "şu kadar cephane gönderiniz", "bunlar gelmezse burada
yeniliriz" denilmekte, tehlike ve ateş içinde bulunmanın verdiği heyecan
dolayısıyla, durum acı bir dille anlatılmaktadır. Bizim görevimiz ve
durumumuz, onların üzüntü ve heyecanına katılarak halkın maneviyatını
kırmak değildir. Aksine, acılara direnme gücü, sebat ve ümit verecek
şekilde hareket etmektir.
Bundan sonra, elbette durumlar değişecek, bütün memleket ve millete
gerçekten ümit ve güven verecek tedbirler uygulanacaktır. Artık buna
engel kalmamıştır. Hükûmet bir kısım doğumluları da silâh altına
alabilecektir.
Yeşilordu
Saygıdeğer Efendiler,
Bazı bulanık meselelerin, kolaylıkla aydınlanmasına yardımcı olacağını
sandığım için yüksek kurulunuza, bir "Yeşilordu"dan söz edeceğim:
Türkiye Büyük Millet Meclisi’nin ve Hükûmeti’nin kuruluşundan sonra,
Ankara’da "Yeşilordu" adı altında bir dernek kuruldu. Bu derneğin ilk
kurucuları, pek yakın ve bilinen arkadaşlardı. Kuruluş amacını açıklamak
için, iç isyanları ve bu isyanlara karşı gönderilen ordu kuvvetlerinin
ve millî müfrezelerin gösterdikleri bazı durum ve manzaraları hatırlamak
gerekir. Âsilerin, ordunun erlerine Halife’nin fetvasından, Padişah’ın
askerliği affettiğinden, Ankara’daki hükûmetin yasal olmadığından
bahsederek, onları kolaylıkla kandırdıkları defalarca görüldü. Gerçekten
de, birçok yerde, bazı ordu erleri âsilerle çarpışacak yerde, aksine
silâhlarını bırakarak köylerine, memleketlerine savuşuyorlardı. Millî
müfrezelerin inkılâbın gayesini daha kolay anladıkları ve âsilerin
aldatmacalarına kapılmadıkları anlaşılmıştı. Bu sebeple, Osmanlı
Ordusunun artıkları denebilecek olan, o tarihlerdeki yorgun, bezgin ve
yeni inkılâp ülküsüne göre yetiştirilememiş birliklerle, inkılâbı
başarma konusundaki güçlükler hissedilir bir derecedeydi. Orduyu yeni
bir düşünceyle şuurlu bir duruma getirmenin, o günlerin şartları içinde
pek güç olacağı sanılıyordu. Bu bakımdan aranılan vasıfları taşıyan,
şuurlu kimselerden seçilmiş ve inkılâp için güvenilir bir teşkilât kurma
düşüncesi, bazı kimselerin kafasında yer etmeye başlamıştı. Biribirini
kovalayan, kanlı ve tehlikeli durumlar gösteren iç karışıklıklar
karşısında, bu belirttiğim düşünce ve eğilim kuvvetlendi. Nihayet, bazı
kimseler, böyle bir kuruluş meydana getirmek üzere fiilen faaliyete
geçtiler. Ben, bir yandan ordumuzu canlandırmak ve güçlendirmek için
çareler ararken, bir yandan da her türlü sakıncalarına rağmen, her
yerde, ister istemez kurulmuş olan millî müfrezelerden yararlanmaya
çalışıyordum. Fakat, ciddi bir disiplin, kayıtsız şartsız ve tereddütsüz
bağlılık isteyen önemli askerlik görevlerinin, ancak düzenli bir ordu
ile yerine getirebileceği gerçeğini unutmaya elbette imkân yoktu. Millî
müfrezelerden yararlanma zaman kazanma amacına dayanabilirdi. Şüphesiz,
kullanılmaları zorunlu olan millî müfrezelerin, seçkin ve şuurlu
kimselerden kurulabilmesi arzu edilirdi.
Yeşilordu Teşkilâtının ilk kurucuları arasında bulunan yakın arkadaşlar,
sırf bana yardım amacıyla ve beni ayrıca yormamak düşüncesiyle,
kendileri faaliyete geçerek çalışmayı uygun görmüşler. Bana, yalnız,
yararlı bir iş yapacaklarını söyleyerek, kısaca bu faaliyetlerinden söz
etmişlerdi. Ben, gerçekten pek meşgul olduğum için, arkadaşların bu
faaliyetleri ile uzunca bir süre ilgilenemedim. Yeşilordu Teşkilâtı, bir
bakıma gizli bir teşkilât olarak kurulmuş ve oldukça genişlemiş. Genel
Sekreteri Hakkı Behiç Bey ve Ankara’daki yönetim kurulu önemli ve esaslı
çalışmalar yapmışlar. Basılı tüzükleri ve görevli memurları her tarafa
gönderilmiş. Yalnız, bir noktayı da işaret etmeliyim ki, Yeşilordu
Teşkilâtı ile meşgul olanlar, benim adıma teşkilâtı genişletmeye ve
güçlendirmeye çalışanlar çoğalmış. Faaliyete geçmiş olan teşkilât,
yalnızca millî müfrezeler oluşturmak gibi sınırlı bir alandan çıkmış ve
çok genel bir amaca da yönelmiş.
Teşkilâtın kurucuları arasına, milletvekili olan Çerkes Reşit Bey ve
Ankara üzerinden Yozgat’a gidip gelirken olacak, Çerkes Ethem ve kardeşi
Tevfik Bey’ler girmişler. Bundan başka Ethem ve Tevfik Bey
müfrezelerinin bütün adamları Yeşilordu’nun âdeta temelini oluşturmuşlar
Çerkez Ethem ve Kardeşlerinin İlk Defa Dikkati Çekmeye
Efendiler, bu girişten sonra, Çerkes Ethem Bey ve kardeşlerinin, ilk
defa dikkati çekmeye başlayan bazı tavır ve davranışları hakkında yüksek
kurulunuzu aydınlatmak isterim. Çerkes Ethem Bey, millî bir müfreze ile
önce Anzavur’un takibinde ve sonra da Düzce İsyanında, başarılı bazı
hizmetler yapmış olduğu için, Yozgat’a gitmek üzere Ankara’ya çağrıldığı
zaman, hemen herkesten iltifat ve takdirler gördü. Şüphesiz, kendisini
abartmalı bir tarzda beğenenler ve övenler de bulunmuştur. Ethem Bey ve
kardeşlerinin daha sonraki davranışları, gördükleri övücü davranışta
gururlandıkları ve bazı hayallere kapıldıklarını gösteriyor. Ethem Bey
ve kardeşlerinden Tevfik Bey, Yozgat’a, isyanı bastırmakla meşgul
oldukları sırada, kendilerine yakın uzak ne kadar askerî ve millî
komutanlarımız varsa, bunların rütbe ve mevkiilerine değer vermeksizin,
hepsine birer birer aşağılayıcı ve saldırgan davranışlarda bulunmakta
hiçbir sakınca görmemeye başladı. Ethem Bey’in şahsını, niteliğini ve
değerini tanımayan komutanların çoğu memleketin ateş içinde bulunduğunu
ve Ethem Bey’in abartmalı olarak işittikleri hizmetini düşünerek, mümkün
olduğu kadar kendisiyle fazla çekişmeden kaçınmışlardı.
Bundan cesaret alan Ethem ve kardeşi Tevfik Bey’ler, Türk Ordusunda
değerli hiçbir subay ve komutan bulunmadığı ve kendilerinin herkesten
üstün birer kahraman oldukları zannına kapılmışlar ve bu zanlarını
açıktan açığa pervasızca herkese söylemekten çekinmemeye başlamışlardı.
Doğrudan doğruya valilere ve herkese emirler veriyorlar ve emirlerinin
yerine getirilmemesi halinde idam edilecekleri gözdağını da
ekliyorlardı. Ethem Bey, Ankara ve Ankara’daki Hükûmet üzerinde bile
otorite kurma denemesinde bulunmuştur. Sözde, Yozgat İsyanı, Yozgat’ın
bağlı bulunduğu Ankara valisinin kötü idaresinden çıkmış; bundan dolayı
isyana sebep olanlar için uyguladığı cezayı, ki o ceza asılarak idamdı,
Ankara valisi için de, olay yerinde doğrudan doğruya kendisi uygulamaya
karar vermişti. Yozgat’ta gönderilmesini istediği Ankara valisi, Millî
Mücadele’de fevkalâde hizmet etmiş, yararlık göstermiş ve göstermekte
olan Yahya Galip Bey’di. Yahya Galip Bey’in hizmeti özellikle bizce
takdir edilmiş pek gerekli ve yararlı bir kişi olduğu biliniyordu. İşte
böyle bir kişiyi, kendi eline, idam sehpasına vermeye bizi mecbur
etmekle en büyük otorite ve etkiyi kazanabileceğini düşünmüştü. Elbette
Yahya Galip Bey’i veremezdik ve vermedik. Ethem ve kardeşleri bu konu
üzerinde fazla ısrar edemediler. Fakat Yozgat’ta, özellikle
milletvekillerine: "Ankara’ya dönüşümde Büyük Millet Meclisi Başkanı‘nı
Meclis önünde asacağım" yollu boşboğazlıkları duyulmuştur. Yozgat
milletvekili Süleyman Sırrı Bey’de bu boşboğazlığı işitenlerdendir. Biz,
bütün duyup öğrendiklerimize rağmen bu "kardeşleri" daima
yararlanabileceğimiz bir durumda bulundurmak yolunu tercih ettik. Bu
sebeple kendilerini idare ettik. Yozgat’tan sonra Ankara üzerinden
Kütahya bölgesine gönderdik. Bu konuya tekrar dönmek üzere, sözü asıl
konumuz olan Yeşilordu’ya getireceğim.
Bilginize sunmuştum ki, her yerde, Yeşilordu Teşkilâtını benim adıma
kuruyorlardı. Şahsen tanıdığım kimselerden birinin, Erzurum’lu Nâzım
Nazmi Bey’in, görevli bulunduğu Malatya’dan gönderdiği bir mektupta,
Yeşilordu Teşkilâtının beni sevindirecek biçimde genişletilmesine
çalışıldığı bildiriliyordu. Bu haberden uyanarak, bu gizli dernek
hakkında araştırmalar yaptım. Bu derneğin nitelik bakımından zararlı bir
şekil aldığı görüşüne vardım. Hemen kapatılması gerektiğini düşündüm. Bu
konuda tanıdığım arkadaşları aydınlattım. Görüşümü söyledim. Onlar da
gereğini yerine getirdiler. Fakat, Genel Sekreter olan Hakkı Behiç Bey,
derneğin kapatılması ile ilgili teklifimin yerine getirilmesinin mümkün
olmadığını söyledi. Ben kapattırırım, dedim. Bunun da imkânsız olduğunu,
çünkü, durumun tahminden daha büyük ve daha güçlü olduğunu ve bu derneği
kurmuş olanların sonuna kadar maksatlarından ayrılmayacakları hususunda
birbirlerine söz vermiş olduklarını kendine has bir tavırla söyledi.
Olaylar gösterdi ki, biz bu gizli derneğin faaliyetine son vermeye
çalıştığımız halde, tam olarak başaramadık. Reşit, Ethem ve Tevfik
kardeşler başta olmak üzere, dernek ileri gelenlerinden bir kısmı bu
defa faaliyetlerine yıkıcı yönde ve bize karşı olarak devam etmişlerdir.
Eskişehir’de çıkarttıkları "Yeni Dünya" Gazetesi ile de, düşünce ve
amaçlarını saldırgan bir şekilde yayınlatıyorlardı.
Celâlettin Arif, Hüseyin Avni Beylerin
Saygıdeğer Efendiler, takibini düşündüğüm sıraya göre, yüksek
topluluğunuzu biraz Doğu Cephemizle meşgul edeceğim. Ancak, üzerinde
duracağım durumdan evvel ki bir safha vardır ki, önce onu açıklamak
gerekiyor.
Birinci Büyük Millet Meclisi’nde İkinci Başkan olan Erzurum Milletvekili
Celâlettin Arif Bey 15 Ağustos 1920 tarihli bir dilekçeyle Meclis’ten
iki ay süreyle izin aldı. İleri sürdüğü özür, zihin yorgunluğundan ileri
gelen sürekli baş ağrısı idi. Aynı zamanda, çoktan beri görmediği seçim
bölgesinde de incelemeler yapmak istiyordu.
Celâlettin Arif Bey, Erzurum milletvekillerinden Hüseyin Avni Bey’in,
kendisiyle birlikte gönderilmesini benden özel olarak rica etti. Hüseyin
Avni Bey’in Meclis’ten izin isteyebilmesi için belirli bir mazereti
yoktu. Ben, kendisini özel bir görevle gönderecektim. Bu hususu, 18
Ağustos 1920’de Meclis’ten rica ettim. Kabul edildi.
Celâlettin Arif ve Hüseyin Avni Bey’lerin, Erzurum’a varışlarından
sonra, Celâlettin Arif Bey’den 10,15/16 ve 16 Eylül 1920 tarihlerinde üç
şifreli telgraf aldım. Bu telgraflara göre, Erzurum halkında gerginlik
ve kaynaşma varmış... Fakat, Celâlettin Arif Bey’in Ankara’dan Erzurum’a
hareketini haber alınca, halk beklemeyi tercih etmiş... Kaynaşmanın sebebi
de, ordu ambarları, tüfek ve cephane kaybı ve süt dağıtımıyla
ilgiliymiş.
Celâlettin Arif Bey, bazı memurların değiştirilmesi ve cezalandırılması
gibi işlerde çabukluk istiyordu. Söz konusu, memurların değiştirilme ve
cezalandırılmalarında, Erzurum Vali Vekilliği’nde bulunan Albay Kâzım
Bey (İzmir Valisi Kâzım Paşa) başta bulunuyordu. Celâlettin Arif Bey,
halkla görüşülerek, eski Adana Valisi Nâzım Bey’in Erzurum valiliğine
atanmasına karar verildiğinden, Trabzon yoluyla tebligat yapılmasından
ve Nâzım Bey gelinceye kadar halk oylamasına başvurulurak bir vali
vekili seçilmesinden söz ettikten sonra, verilecek olumlu cevapla halkın
gittikçe artan kaynaşması hemen yatıştırılmazsa, tehlikeli sonuçlar
doğacağından korkulmakta olduğunu bildiriyordu. Sonuncu telgrafında:
"Ankara, şikâyeti dikkate almadığından, mesele Ankara’ya güvenin
sarsılması şekline dönüşebilecektir" denilmekteydi.
Efendiler, doğudaki kolordumuzda dehşetli bozulma ve yolsuzluklar
varmış... Bozulmanın derecesi o kadar artmış ki, halkın vatanseverlik
duygusuna dokunmuş... şiddetle kaynaşmasına yol açmış... Fakat, bu kadar
genel ve yatıştırılması mümkün olamayan kaynaşmayı Erzurum’da ne vali
vekili ne kolordu komutanı anlamış!... Hiçbir görevli, hiçbir ilgili böyle
bir kaynaşmanın farkına varamamış, Hükûmeti haberdar eden hiçbir kimse
bulunmamış... Bununla birlikte halk, Celâlettin Arif Bey’in zihin
yorgunluğundan dolayı izinli, Hüseyin Avni Bey’in de benim tarafımdan
görevlendirilerek Erzurum’a hareket ettiklerini haber aldıklarından,
gerginlik ve kaynaşmalarını frenlemişler... Milletvekili Beylerin oraya
varmalarıyla birlikte açığa vuruyorlar.
Doğrusu Efendiler, ben bu bilgilere asla inanamadım. Celâlettin Arif ve
Hüseyin Avni Bey’lerin birer bahane bularak Erzurum’a gitmelerini
anlamlı buldum ve hayret ettim. Hele, halkın genel oyuna başvurarak vali
atanmasıyla ilgili teklifin, hukuk profesörlüğü yapmış, kanun adamı
olarak tanınmış, Meclis-i Meb’usan Başkanlığı‘ndan Türkiye Büyük Millet
Meclisi İkinci Başkanlığı‘na gelmiş, Celâlettin Arif Bey’den geldiğini
görmek hayretimi büsbütün arttırdı.
Erzurum’daki Büyük Millet Meclisi İkinci Başkanı‘na, 16/17 Eylül 1920
tarihinde: "Telgraflarının Bakanlar Kurulu’nda okunduğunu, bu konuda
Cephe Komutanlığı ile haberleşme yapılmakta olduğunu" bildirdim. Doğu
Cephesi Komutanlığı‘ndan da, Arif Bey’in telgraflarını özetledikten
sonra, bilgi istedim ve görüşünü sordum.
Celâlettin Arif Bey’in Geniş Yetkiyle Doğu İlleri Valiliğine
Doğu Cephesi Komutanı Kâzım Karabekir Paşa’nın da, 14 Eylül 1920’de
benim telgrafımdan önce yazılmış şifreli bir telgrafını 19 Eylül’de
aldım. Bu telgrafta: "Celâlettin Arif Bey’in Rize, Trabzon, Erzurum,
Erzincan, Van, Bayazıt illerini ve Yüce Meclis’çe uygun görülecek başka
bölgeleri de içine almak üzere Doğu İlleri ve Valiliği’ne arz ve teklif
ederim" denildikten sonra, şu düşünceler ekleniyordu: "Bu teklifin kabul
edilip uygulanması halinde, askerî ve sivil her iki görevin gereken önem
ve titizlikle yapılmasından sağlanacak yarar dışında, yeri gelince,
önemli işleri görüşmek ve gereğini hızla yerine getirmek için
milletvekili olarak bir kişi daha bulunmuş olur. Yukarıda bildirilen
hususun Büyük Millet Meclisi’nce lâyık olduğu önemle dikkate alınarak
kabul edilip onaylayacağını umar, bu konuda yüksek şahsiyetlerinin
yardım ve himmetlerini istirham ederim. Durum, ana çizgileriyle
Celâlettin Arif Beyefendi ile görüşülmüş ve kendilerince de uygun
bulunmuş ise de, bu konudaki kararın Millet Meclisi’nin uygun bulmasına
ve onayına bağlı olduğu tabiîdir."
Efendiler, ordudaki yolsuzluktan, halktaki kaynaşmadan, Erzurum’a halkın
oyu ile vali seçiminden ve acele olarak olumlu cevap verilmezse,
Ankara’ya karşı güvensizlik doğacağından söz eden Celâlettin Arif Bey,
ordunun komutanı ile görüşüyor ve kendisini geniş yetkiyle Doğu İlleri
Valiliği’ne teklif ettiriyor. Ordu Komutanı da, Celâlettin Arif Bey’in,
sonuç olarak kendi aleyhindeki şikâyetlerinden habersiz görünüyor.
Durumu, özel amaçla düzenlenmiş bir oyun ve aynı zamanda bir gaflet
manzarası gibi kabul etmemek mümkün değildi.
Kâzım Karabekir Paşa’nın 16/17 Eylül tarihli telgrafıma, 18 Eylül’de
verdiği cevapta: "Celâlettin Arif Bey’in bildirdikleri, birkaç kişinin,
Vali Vekili Albay Kâzım Bey’i sırf Erzurum’dan uzaklaştırmak için
yaptıkları dedikoduya dayanmaktadır. Halktaki kaynaşma ve halkın oyları
ile vali seçimi hususları, ne yazık ki, Celâlettin Arif Bey’in yanlış
bir yol tutmalarından başka bir şey değildir sanırım. Küçüklerinden
büyüklerine bütün Doğu’nun pek çok saygı ve güvenini kazanan bendenize,
söz konusu şikâyetlerin yapılmaması, iş çevirmek isteyenlerin başarılı
olamayacaklarını bilmeleri sonucudur...
Celâlettin Arif Bey, Albay Kâzım Bey’in, Vali Vekilliğinden ve Kolordu
Komutanlığı Vekilliğinden alınarak Erzurum’dan uzaklaştırılmasını
bendenize teklif etti. Vali Vekilliği’nden alınmasının İçişleri
Bakanlığı‘nın emriyle ve Vali Vekilliğini kendilerinin yani Celâlettin
Arif Bey’in üzerine almasıyla mümkün olabileceğini bildirdim
Celâlettin Arif Bey’in, Erzurum’daki resmi olmayan durumunun, etkisini
kırabileceğini zannederim. Başladıkları işin sakinlikle ve başarıyla
sona erdirilmesi için derhal Erzurum Vali Vekilliğini üzerine alması
şarttır. Uygun görülürse, daha sonra Doğu İlleri Müfettişliği’ne veya
valiliğine atanır. Herhalde bahis buyurdukları kaynaşma ve gerginliğin
kendi gelişleri üzerine şimdilik yatıştığını kabul etmiyorum. Böyle bir
sözü, kendisine pek önem verildiğini gören bir kimsenin cesaretli
ifadeleri diye kabul ediyorum..."
Celâlettin Arif Bey Kendi Kendine
Kâzım Karabekir Paşa’nın 14 ve 18 Eylül tarihli telgraflarına, 20
Eylül’de verdiğim cevapta, "Büyük Millet Meclisi üyeliği ile memurluk
görevinin bir şahıs üzerinde aynı zamanda bulunamayacağı" ile ilgili 5
Eylül 1920 tarihli kanunun ilgili maddesini aynen yazdıktan sonra,
"Celâlettin Arif Bey’in Erzurum Valiliği’ne atanması mümkün değildir.
Milletvekilliğinden ayrıldığı takdirde, söz konusu ile Vali olarak
getirilmesi Hükûmete teklif edilebilir" dedim.
Oysa, Efendiler, Kâzım Karabekir Paşa’nın son telgraf tarihi olan 18
Eylül günü, bizim 20 Eylül’de bildirdiğimiz, kanunun hükmüne aykırı olan
durum Erzurum’da alınmış imiş...
Bu kanuna aykırı durumdan, aynı zamanda yeni Türkiye’nin Adalet Bakanı
olan Celâlettin Arif Bey’in, 18 Eylül’de yazılıp 21 Eylül’de aldığım
telgrafı ile haberim oldu. Kendi kendine Erzurum Vali Vekili olan,
Adalet Bakanı‘nın telgrafı aynen şöyledir:
Erzurum
Ankara’da, Büyük Millet Meclisi Başkanı
Mustafa Kemal Paşa Hazretleri’ne
Kâzım Paşa Hazretleri’ne gönderilen şeref verici ve yüksek
telgraflarınız üzerine, arz edilen meseleler üzerinde kendisiyle enine
boyuna görüştük. Paşa, durumun dehşetini anlamak istemiyorlar ve
beraberinde bulunan kimseler her bakımdan himaye ediliyor. Kamuoyundaki
kaynaşmanın bir an önce yatıştırılması için silâh, askeri malzeme ve
diğer malzemelerle, Kilise’de çıkan yolsuzluk söylentilerini iyice
inceleyebilmek ve bu işlere yeltenenleri kanunun pençesine teslim
edebilmek için, halkın saygısını kazanmış olan 9. Tümen Komutanı Hâlit
Bey’in görevlendirilmesini istirham ederim. Ordu hesaplarının
denetlenmesi de gerektiğinden, derhal bir maliye müfettişinin
gönderilmesi yüksek kararlarınıza sunulur. Kâzım Paşa’dan şimdi aldığım
bir yazıda, daha önce vali vekilliğinden kayıtsız şartsız çekilmeye
karar veren Albay Kâzım Bey, o kararından vazgeçerek vekilliği bendenize
veya İçişleri Bakanlığı‘ndan tayin edilecek bir vekile devredeceğini
yazılı olarak bildirilmiştir. Kendisinin vekilliğinin devamı da
sakıncalı ve tehlikeli görülmüş olduğundan, şu bir iki gün içinde
durumun nezaketi dolayısıyla ve memlekette çıkabilecek bu karışıklığa
meydan verilmemek üzere, İçişlerinden gelecek emri bekleyerek vekilliği
kendi üzerime almak mecburiyetinde kaldım. Erzurum halkınca, vekilliği
arzu edilen arkadaşlardan Hüseyin Avni Bey’in vali vekilliğine atanması
istirham olunur. İleri sürdüğüm bu teklifler sayesinde kamuoyu
yatıştırılabileceğinden, gereğinin yerine getirilmesi zâtıdevletlerinin
kararına bağlıdır.
İkinci Adalet Bakanı Celâlettin Arif
Efendiler, Büyük Millet Meclisi İkinci Başkanı ve Adalet Bakanı
Celâlettin Arif Bey’in bu tutumu ve telgrafları bizim için anlaşılmaz
bir bilmece halini aldı. Durum çok önemli ve nazikti. Bu önem ve
nezaketin sebebi, bence, Celâlettin Arif Bey’in ve işbirliği yaptığı
arkadaşlarının gerçekleştirmeyi hayal ettikleri gizli niyetler ve bu
maksatla aldıkları tavır veyahut yaptıklarını zannettikleri oldubitti
değildi. Hayatının önemli bir kısmını savaş meydanlarında geçirmiş,
ihtilâller ve inkılâplar içinde yoğrulmuş insanlar için, bu gibi ufak
tefek beklenmedik olayların karşı tedbirlerini bulup uygulamakta
kararsızlık gösterileceğini ve gecikileceğini sananların aldanacaklarına
şüphe yoktur.
Doğu Cephesi’nde Ermenistan’da
Gerçekten durum çok önemli ve çok nazikti. Çünkü, o günlerde Doğu
Cephesi’nde Ermeniler’e karşı artık saldırıya karar vermiştik. Bunun
için hazırlanmakta ve tedbirler almaktaydık Doğu Cephesi Komutanı‘na da
gereken emirler ve talimat verilmişti. Doğu’da, ileri sürülen ordunun
arkasından, Hükûmet’in Adalet Bakanı, sözde ordunun hırsızlığını,
mensuplarının yolsuzluk yaptıklarını ortaya koymak için, kanuna aykırı
olarak o ilin vali vekili kimliğine bürünmeyi bir çare ve tek çıkar yol
olarak buluyor.
Erzurum’dan cephedeki merkezine gitmiş bulunan Cephe Komutanı, nihayet
22 Eylül tarihinde diyor ki:
Celâlettin Arif Beyefendi’nin Doğu İlleri Genel Valiliği’ne atanması
için, zâtıdevletlerine daha önce yapmış olduğum teklif, bendenize
hissettirilmiş ve tarafımdan içtenlikle karşılanmış bir düşüncenin
sonucuydu. Celâlettin Arif Bey’in, Erzurum’la ilgili faaliyet ve
başvuruları ile gerçekler su yüzüne çıkmış olduğundan, kendisinin Genel
Valiliğe atanmasındaki teklifimden elbette vazgeçmiş olduğum
bilgilerinize sunulur.
Doğu Cephesi Komutanı Kâzım Karabekir
Celâlettin Arif Bey’in Ültimatomu
Erzurum Vali Vekilliğini üzerine alan Büyük Millet Meclisi İkinci
Başkanı‘ndan da aynı tarihli, yani 22 Eylül 1920 tarihli bir telgraf
aldım. Bu telgrafta deniliyordu ki: "Silâh ve cephaneler, yiyecek ve
terkedilmiş mallarda yapılmış olan yolsuzluklar, kanuna aykırı ve
sınırsız vergi toplama, kanunsuz baskı ve zorbalık halkın duygularını
büsbütün incitmiş... Erzurum halkının güvensiz ve ümitsiz bir duruma
düşerek, artık kendi elleriyle idare edilme gereğini tek kurtuluş çaresi
saydığı bir zamanda buraya geldik. Karabekir Paşa’nın da hareketi
memleket çıkarlarına uygun değildi. Bu sebeple, açıktan açığa yapılan
kötülük ve yolsuzluklara hemen son vermek ve yapanları cezalandırma
gereğinde halk topluca ısrar etti. Güvenilir tedbirlerin hemen alınması
isteği ve Vali Vekilliğini bizzat kabul etmekliğim, Paşa da dahil olduğu
halde halk tarafından istirham edildi. Vekilliği Hüseyin Avni Bey’e
vermek gereğini yazmıştım. Erzurum halkının kendilerinden sayarak güven
gösterdikleri Hüseyin Avni Bey’in yirmi dört saate kadar
görevlendirildiğinin bildirilmesi... Celâlettin Arif".
Saygıdeğer Efendiler, halkın kendi eliyle kendini idare etmesi ilkesini
ortaya koyan bizdik. Fakat bununla, asla her ilin veya her bölgenin ayrı
ayrı birer yönetim birliği kurmasını kastetmedik. Maksadımızı, Büyük
Millet Meclisi’nin ilk günlerinde açıkça ifade ettik.
Meclis’in de kabul ettiği maksat ve gayemiz, millî iradenin kendini
gösterdiği tek yer olan Millet Meclisi’nin bütün vatanın kaderini eline
aldığı şeklinde ifade edildi.
Bu Meclis’in başkanlarından biri olan ve Hükûmet’te bakan hem de Adalet
Bakanı olarak yer alan bir kişinin, orduda veya herhangi bir yerde
kanuna aykırı bir hareketi ortaya çıkartmak ve sorumlularını kanunun
pençesine teslim etmek için başvuracağı yol, birtakım beyinsizlere
uyarak, çok yakından tanıdığım, gerçekten vatansever Erzurumlu
hemşehrilerimin asla razı olamayacakları isyankâr bir durum almak mı
olacaktı?
Hüseyin Avni Bey’in 24 saate kadar Vali Vekilliğine tayinini istiyor. Bu
ültimatomun anlamı var mıydı?
Celâlettin Arif Bey, bu teklifini Kâzım Karabekir Paşa’ya da yapmış...
Kâzım Karabekir Paşa, ona demiş ki, "Hüseyin Avni Bey, yedek teğmen
olarak sahnelerde subayları eğlendiren... Hiçbir resmî görevde bulunmamış
sıradan bir adamdır. Bunu vali vekili yapmak Hükûmet’i oyuncak etmeyi
istemek olur."
Efendiler, Celâlettin Arif Bey’in ültimatomuna verdiğim cevap aynen
şöyleydi:
Şifre
Geciktirilemez
Sayı: 388
Ankara, 23.9.1920
Erzurum’da Adalet Bakanı
Celâlettin Arif Beyefendi’ye
İlgi: 22.9.1920 tarihli şifre
İlk telgrafınızı önemle dikkate almış ve bu konuda Doğu Cephesi
Komutanlığı ile haberleşilmekte olduğunu yazmıştım. Adı geçen
komutanlıkça gereğinin yerine getirileceği pek doğal idi. Buna rağmen,
biribiri ardınca yapılan kanunsuz ve isabetsiz teklif ve teşebbüsleriniz
Hükûmet tarafından hayretle karşılanmıştır. İçişleri ve Millî Savunma
Bakanlıklarınca ilgili makamlara gerekli tebligatta bulunulmuştur.
Zâtıâlîlerinin Hükûmet’in lüzum gördüğü açıklamaları yapmak ve gerekirse
Meclis huzurunda da açıklamalarda bulunmak üzere Ankara’ya hemen
dönmeniz gerekmektedir.
Büyük Millet Meclisi Başkanı
Mustafa Kemal
Efendiler, Kâzım Karabekir Paşa, 22 Eylül 1920 tarihli bir şifresinde,
şu bilgileri veriyordu:
Şimdi anlıyorum ki, Celâlettin Arif Bey, daha Ankara’da iken, kendisiyle
bazı külâh yapmak isteyenler, güzel bir program yapmışlardır. Söz
gelişi, Hüseyin Avni Bey, Erzurum valisi olacak.. Celâlettin Arif Bey
Doğu İllerinin Genel Valisi olacak...
Celâlettin Arif Bey, ya oyuncu olarak oynatılıyor veyahut daha karar
vermedim, pek zekidir, kendisi bir iş yapmak istiyor. Çünkü, Hâlit Bey’i
bendenize sormadan yazması ve Hüseyin Avni Bey üzerinde direnmesi başka
bir anlam taşımıyor. Hâlit Bey’in Albay Kâzım Bey’le arası pek iyi
olmadığından, kendisine Kâzım Bey aleyhinde bir karar verdirebilir.
Hüseyin Avni Bey de vali adı altında güzel bir oyuncak olur. Hüseyin
Avni Bey’in vali vekilliğine teklif edildiğini işitenler ümitsizliğe
düşüyorlar ve öğreniyorlar. Özet olarak belirteyim ki, Erzurum
Milletvekili Necati Bey’in kardeşi olup son zamanlarda Millî Eğitim
Müdürlüğü‘ne getirilen Mithat Bey, halkın, bolşevikliği, iş
beceremeyenlerin konum kapması şeklinde anladığını zannediyor. Bu zat,
çıkarına düşkün olduğundan çoğunluk tarafından pek sevilmez. Halk
hükûmeti kurma konusunda bendenizi uygun bulamadığından, Celâlettin Arif
ve Hüseyin Avni Bey’lerle haberleşilerek işin daha önceden
hazırlandığını ve kararlaştırıldığını sanıyorum."
Efendiler, Celâlettin Arif Bey’i Ankara’ya davet eden 23 Eylül tarihli
telgrafım, 24 Eylül tarihli çok sert bir telgrafla karşılandı. Bu
telgraf Meclis Başkanlığı‘na hitaben yazılmıştı. "Bakanlar Kurulu’nda ve
Büyük Millet Meclisi’nde okunacaktır" notunu da taşıyordu. Benim
telgrafımdaki iki kelimeyi, "kanunsuz" ve "isabetsiz" kelimelerini
alarak, Celâlettin Arif Bey, Erzurum’daki teşebbüs ve tekliflerini birer
birer bu iki kelime ile tartıyordu. "Bu mu kanunsuzdur?", "Bu mu
isabetsizdir?", diyerek kendini savunuyordu. Yaptığı işlerin ne olduğu,
dolayısıyla verilen bilgilerden anlaşıldığı için hangisinin kanunsuz
olmadığını ve hangisinin isabetsiz bulunmadığını takdir etmek güç
olmayacaktır. Celâlettin Arif Bey, "kanunsuz ve isabetsiz teklifin
benden gelmeyeceğine Bakanlar kurulu’nun inanmasını beklerdim" dedikten
sonra: "Aranızda iddialarımı takdir edecek arkadaşların bulunacağına
inanıyorum" sözleriyle, kendisini takdir edebilmenin, ancak kendisinin
eşi ve arkadaşı olmak durumunda bulunmakla mümkün olabileceğini ortaya
koyuyordu. Celâlettin Arif Bey, seçim bölgesinde incelemelerde
bulunmaksızın Ankara’ya dönemeyeceğini de bildiriyordu.
Kahraman Erzurum Halkının Bana Açtığı Dost Kucağını
Efendiler, ben de İstanbul’a dönemeyeceğimi, İstanbul Hükûmeti’ne
Erzurum’dan bildirmiştim. Eğer davet yeri ve davet sahibi aynı olsaydı,
insanın neredeyse, garip bir nazire yapıldığına hükmedeceği gelebilirdi.
Fakat, şartlar büsbütün başka olduğuna göre, İstanbul’un davetine karşı
bana, vefa ve fedakârlık kucağını açmış olan kahraman Erzurum halkının,
bu samimiyet kucağını kötüye kullanabileceğine asla ihtimal vermedim.
Hattâ Efendiler, 28 Eylül 1920 tarihinde, Erzurum halk temsilcileri
adıyla, memur ve halktan aldığım elli imzalı telgraf bile, bu inancımı
sarsmadı. Gerçi, telgraf çok kaba ve isyankârdı. Fakat, imzaların çoğu,
Celâlettin Arif Bey’in vali vekilliği ettiği vilâyet memurlarına aitti.
Özellikle İstinaf Mahkemesi üyelerinden olup Celâlettin Arif Bey
tarafından Polis Müdürü vekilliğine tayin edilen kişinin imzası, bu
telgrafın nasıl çirkin bir zihniyetin ürünü olabileceğine delil
sayılamaz mıydı? Bu telgrafın, Maarif Müdürü Mithat Bey’in evinde
toplanan birtakım kimseler tarafından hazırlandığını anlamak da
gecikmedik.
Efendiler, Celâlettin Arif Bey, tekliflerini bir yandan Erzurum Merkez
Hey’eti Başkanı Tevfik imzasıyla, "Celâlettin Arif Beyefendi’nin
bildirdiği şekilde işlem yapılmasını kesinlikle isteriz" diye
destekletirken, bir yandan da, Ankara ile şifreli haberleşmelerde
bulunularak, sözde bir takım işler yapılmak ve faaliyetin nasıl bir etki
yarattığı anlaşılmak isteniyordu.
Çok Acele
Erzurum, 25.9.1920
Millî Eğitim Bakanlığı‘na
Ankara
Rıza Nur ve Necati Bey’lere özel:
Ermenileri yola getirmek maksadıyla Haziran’da seferberlik ilân
edilerek üç yüz beş (1305/1889) doğumlulara kadar silâh altına
çağrılmış, dokuz bini savaş görmüş ve on üç bini savaş görmemiş olmak
üzere toplam yirmi ikibin askerle, subay ailesinin beslenmeleri hemen
hemen Erzurum ili halkına yükletilerek şu zamanda savaş vergileri
toplanmak şekliyle bir buçuk milyon liralık yiyecek, hayvan ve araçları
alınmıştır. Halk, maksadın yüceliğini takdir ederek bu kadar fedâkarlık
ettikten sonra, Çiçerin’in bilinen mektubunun askerî harekâtı sonuçsuz
bırakması, Ermenilerin bundan cesaret alarak Müslüman halka zulümler
yaparken, ordunun Ermeni Bolşevik birleşmesini ileri sürerek
cesaretsizlik göstermesi ve Kızıllar ile istenildiği derecede
anlaşılması, bunların yanında Celâlettin Arif Bey’in yazdığı
yolsuzluklara meydan verilmesi pek kötü bir etki yapmış, halkı
ayaklanmaya ve densizliğe sürüklemiştir. Kâzım Paşa’da Doğu’daki işleri
idare edebilme gücü olmadığından, buradaki siyasî ve askerî durumu
Ermenilere karşı koyabilecek şekilde iyi idare edebilecek dirayetle ve
aynı zamanda olağanüstü yetkiye sahip bir hey’etin varlığı şarttır.
Şimdiye kadar değerli zamanlar, Ankara’da dosyası bulunan gereksiz
yazışmalarla geçmiş, belki de birçok fırsatlar kaybolmuştur. Öte yandan,
Erzurum’un mevsim bakımından güç zamanları geldi. Ordunun korunması
zorunluluğu olduğu halde, elbise ve besleme konusunda pek çok sıkıntı
çekilmektedir. Askerî ve sivil memurlar dört aydan beri maaş
alamamaktadırlar. Askerî giderler için yeni vergiler koymayı
düşünüyorlarsa da, halkın gücünü bilmiyorlar. Durumları asla elverişli
değildir. İstanbul Hükûmeti pek kayıtsız. Yakın iller, özellikle Harput
ili büsbütün kayıtsız, hiç ilgi göstermemektedir. Bu gibi konularda
Hükûmetten, gerekirse benim adıma Meclis’inizden de gensoru önergesi
vererek araştırma isteyiniz ve ordunun ihtiyaçlarını oraca kesinlikle
sağlandıktan sonra geliniz. Doğu İlleri ile ilgili haberlere pek
inanmadım. İmza: Hüseyin Avni.
Maarif Müdürü
Mithat
Görülüyor ki, Celâlettin Arif Bey’in, Hükûmet üyeleri arasındaki
iddialarını takdir edeceğini sandığı ve makamının şifresinden
yararlanmaya kalkıştığı zat da, kendisinin sırdaşı olmak istememiş ve
Meclis Başkanlığı‘nı haberdar etmiştir.
Efendiler, kırk elli kişinin, bütün Erzurum halkı adına telgraf çekmek
şekliyle oynanmak istenen oyunun iç yüzü, yine Erzurum halkından gelen
ve halkın Büyük Millet Meclisi Hükûmeti’ne karşı bağlılık ve fedâkarlık
duygusuyla dolu olduğunu gösteren telgrafla anlaşıldı.
Celâlettin Arif Bey, Ermenistan seferinde, en sonunda Büyük Millet
Meclisi ordusunun zafer kazandığını gözleriyle gördükten sonra, yani
geri dönmesi için yapılan tebligatı aldıktan tam kırk yedi gün sonra,
Erzurum’dan ayrılmaya karar vermek mecburiyetinde kalmıştır. Buna
rağmen, hareketini Meclis’e şu telgrafla müjdeliyordu:
Erzurum, 27.11.1920
Büyük Millet Meclisi Başkanlığı‘na
Büyük Millet Meclisi İkinci Başkanı ve Adalet Bakanı Celâlettin Arif
Beyefendi’nin, milletvekilimiz Hüseyin Avni Bey’le birlikte, dünkü gün,
kışın şiddetine rağmen, Erzurum halkının büyük ve parlak uğurlama
töreniyle Ankara’ya hareket ettiklerini bildirir, bu vesileyle Meclis’e
karşı sonsuz saygılarımızı sunarız.
Müdafaa-i Hukuk Merkez Hey’et-i
Başkanı Tevfik
Hüseyin Avni ve Celâlettin Arif Bey’lerin Erzurum’dan döndükten sonra,
Meclis’teki muhalif tutumları ve Kâzım Karabekir Paşa’ya karşı
yaptıkları hücum ve eleştirilerle Meclis’i çok işgal ettikleri
görülmüştür.
Saygıdeğer Efendiler, doğu sınırlarımızda acele olan işimiz, Celâlettin
Arif Bey’in, Erzurum’un inkılâp tarihinde bıraktığı izi daha fazla ele
alıp incelemeye elverişli değildir. Arzu buyurursanız o günlerin doğu
sınırlarımızdaki ciddî işlerine geçelim:
Yüksek kurulunuzca da bilinmektedir ki, Mondros Ateşkes Anlaşması‘ndan
beri, Ermeniler, gerek Ermenistan içinde, gerek sınıra yakın yerlerde,
Türkleri toplu olarak öldürmekten bir an geri durmuyorlardı. 1920
yılının Sonbaharında Ermenilerce yapılan zulümler dayanılmaz bir sınıra
geldi ve Ermenistan seferine karar verdik. 9 Haziran 1920 tarihinde,
Doğu bölgesinde geçici seferberlik ilân ettik. 15. Kolordu Komutanı
Kâzım Karabekir Paşa’yı Doğu Cephesi Komutanı yaptık. 1920 Haziranında,
Ermeniler, Oltu’da kurulan, mahallî Türk yönetimine karşı hareketle, o
bölgeyi ele geçirdiler. Dışişleri Bakanlığı‘mız tarafından Ermenilere, 7
Temmuz 1920’de bir ültimatom verildi. Ermeniler, aynı şekilde
hareketlerine devam ettiler. Sonunda, seferberlikten üç buçuk dört ay
kadar sonra, Ermenilerin Kötek, Bardiz bölgelerinde toplanan
kuvvetlerimize saldırısı ile savaşa başlandı.
Ermeniler, 24 Eylül 1920 sabahı Bardiz Cephesinden baskın şeklinde
yaptıkları genel bir saldırı ile başarıya ulaştılar. Efendiler; Doğu
Cephesi’nin bu can sıkıcı bilgiler veren raporunu okurken, Celâlettin
Arif Bey’in de, Ermenilerin saldırı günü olan 24 Eylül’de yazılmış,
bildiğimiz ültimatomunu alıyordum. Ermeniler geri püskürtülüp,
girdikleri bölgelerden atıldılar. Ordumuz, 28 Eylül sabahı ileri
harekete geçti. Aynı günde, Erzurum’un elli imzası da Ankara’ya
saldırıya geçiyor. Ne kötü rastlantı!... Sanki, bu Efendiler, Ermenilerle
aleyhimizde harekete sözleşmiş gibi!...
Ordu, 29 Eylül’de Sarıkamış‘a girdi, 30 Eylül’de Merdenek işgal edildi.
Fakat bazı sebepler ve düşüncelerle 28 Ekim 1920 tarihine kadar bir ay,
Sarıkamış - Lâloğlu hattında kaldı.
Bu sebeplerden birinin de, Erzurum’da bulunan Celâlettin Arif Bey ve
arkadaşlarının yarattıkları durum olduğunu tahmin buyurursunuz.
Gerçekten de, Kâzım Karabekir Paşa’nın 29 eylül 1920 tarihinde
Sarıkamış‘tan çekilen telgrafında: "30 Eylül’de cepheyi gezip, gereken
talimatı verdikten sonra Erzurum’a giderek, orada geçen olayın
sonuçlandırılacağı bildirilir," deniliyordu.
Kâzım Karabekir Paşa, 30 Eylül 1920 tarihinde, Sarıkamış‘tan Celâlettin
Arif Bey’e yazdığı bir şifrede: "Erzurum halkı adına kırk elli imza ile
çekilen açık telgraf, dış düşmanların milyonlar harcayarak elde
edemeyeceği bir belgedir. Olayın kendisinden daha önemli ve tehlikeli
olan bu açık telgrafı dış düşmanların tehlike ve tehdidinden daha yıkıcı
ve doğuracağı ağır sonuçları cephe durumundan daha önemli gördüğümden
yarın Erzurum’a geleceğimi bildiririm" diyordu.
Celâlettin Arif Bey, 5/6 Ekim 1920 tarihli telgrafıyla, özellikle,
"vatansever ordu içinde değerli ve halkın güvenini kazanmış pek çok
subay ve üstsubay bulunduğundan, yolsuzluk şikâyetleri, elbette ordunun
dayanma gücünü ve disiplin esaslarını etkileyecek kadar büyümemiştir"
şeklinde bilgi veriyordu.
Ordularımızın Üstsubay ve Subayları
Yıllarca vatanın çeşitli savaş alanlarında komuta ettiğim ordularımızın
üstsubay ve subayları ile ilgili, zaten bildiğim bir gerçeği, yüz
sekseninci defa da olsa işitmiş olmaktan elbette pek memnun olmuştum.
Efendiler, savaş alanında verilecek emri bekleyen Doğu Ordumuz, 28 Ekim
1920 günü Kars üzerine harekete başladı. Düşman, direnmeksizin Kars’ı
terketti. Kars 30 Ekim’de tarafımızdan işgal edildi. 7 Kasım tarihinde
birliklerimiz, Arpaçayı‘na kadar olan bölgeyi ve Gümrü‘yü ele geçirdi.
Ermeniler, 6 Kasım’da ateşkes ve barış için başvurmuşlardır. Biz de
ateşkes anlaşmasının maddelerini, Dışişleri Bakanlığı araçlarıyla, 8
Kasımda Ermeni ordusuna bildirdik. 26 Kasım’da başlayan barış
görüşmeleri, 2 Ocak’ta son buldu ve 2/3 Ocak gecesi Gümrü Antlaşması
imzalandı.
Millî Hükûmetin Yaptığı İlk Antlaşma:
Efendiler, Gümrü Antlaşması, Millî Hükûmet’in yaptığı ilk antlaşmadır.
Bu antlaşma ile, düşmanlarımızın hayallerinde ta Harşit Vadisine kadar
uzanan Türk ülkelerini kendisine bağışlamış oldukları Ermenistan,
Osmanlı Devleti’nin 1877 seferiyle kaybetmiş olduğu yerleri, bize, Millî
Hükûmet’e terkederek aradan çıkarılmıştır. Doğudaki durumlarda önemli
değişiklikler olması yüzünden, bu antlaşma yerine daha sonra yapılan 16
Mart 1921 tarihli Moskova ve 13 Kasım 1921 tarihli Kars Antlaşmaları
geçerli olmuştur.
Efendiler, o bölgenin genel durumu ve sınırlarımız bakımından temas
halinde bulunduğumuz Gürcistan ile olan ilişkilerimiz ve aramızda geçen
olaylar hakkında da kısaca bilgi vereyim:
1920 yılının Temmuzunda, Batum, İngilizler tarafından boşaltılınca,
Gürcüler hemen işgal ettiler. Bu durum Brest - Litowsk ve Trabzon
Antlaşmalarına aykırı olduğundan, 25 Temmuz 1920’de tarafımızdan
protesto edilmişti.
8 Şubat 1921’de Ankara’da itimatnamesini sunmuş olan Gürcü elçisiyle de,
Türkiye-Gürcistan antlaşması için görüşmeler başlamıştı. Nihayet, 23
Şubat 1921’de verdiğimiz kesin bir ültimatom üzerine Ardahan, Artvin ve
Batum’un bize bırakılmasına razı olundu. Batum’un işgali bu tarihten on
beş gün sonra gerçekleşmiştir. Bu yerlere, Türkiye’ye katılmayı
sabırsızlıkla bekleyen halkın alkışları içinde girildi.
Daha sonra, Moskova Antlaşması gereğince Batum boşaltıldı; fakat işgal
etmiş olduğumuz öteki yerlerin anavatan sınırları içinde kalması
pekiştirildi.
Trakya’daki Durum
Efendiler, içinde bulunduğumuz tarihlerde Trakya’nın durumuna da hep
birlikte göz gezdirelim:
Doğu Trakya’da, Anadolu ve Rumeli Müdafaa-i Hukuk Cemiyeti’nin Trakya-
Paşaeli Merkez Hey’eti bir kongre yaptı. Bu kongre, Trakya’nın
idaresini, Trakya-Paşaeli Merkez Hey’etine verdi. Trakya’da Kolordu
Komutanı olarak bulunan Cafer Tayyar (Cafer Tayyar Paşa), bu Merkez
Hey’etinde olmakla birlikte, Edirne milletvekili olarak da Meclis’imize
üye seçilmiştir. Trakya Merkez Hey’etine ve Kolordu Komutanı‘na
verdiğimiz talimat, Trakya’nın kaderinin bütün memleketin kaderiyle
birlikte çözülebileceği esasına dayanıyordu. Askerî harekât bakımından
da verdiğimiz direktif şuydu:
Üstün kuvvetlerin saldırısına uğranılırsa sonuna kadar direnilecek ve
Trakya tamamıyla ele geçirilse ve işgal edilmiş olsa bile, teklif
edilecek herhangi bir çözüm şekli tek başına kabul edilmeyecektir.
Zaten, Trakya’daki komutanın da kararının böyle olduğu ifade
edilmekteydi. Fakat son zamanlarda, Komutan Cafer Tayyar Bey,
yabancıların verdiği güvence üzerine, yapılan davete uyarak İstanbul’a
gitmiş, bize durumu ancak dönüşünden sonra bildirmişti. Anlaşıldığına
göre, Doğu Trakya’nın yalnız başına varlığını koruyamayacağı, ancak Batı
Trakya ile birleşerek bir yabancı devletin idaresi sayesinde
yaşayabileceği yolunda fikirler telkin edilmiş... Herhalde manevî gücü
kıracak birtakım propagandalar yapılmış...
Cafer Tayyar Bey İstanbul’da iken Tümen komutanlarından Muhittin Bey
İstanbul’dan Kolordu Komutanlığı‘na atanmış, Cafer Tayyar Bey’in
Trakya’ya dönmesine izin verilmiş. Cafer Tayyar Bey, İstanbul
çevreleriyle görüştükten sonra, Muhittin Bey’in teklifine rağmen, artık
kolordunun komutanlığını üzerine almamış, Muhittin Bey’in üzerinde
bırakmış. Böylece Trakya’nın kaderi, İstanbul siyasî çevrelerinin
etkisine terk edilmiş...
Efendiler, Büyük Millet Meclisi açıldığı zaman, Trakya’da 1. Kolordu’nun
savaş düzeni şöyleydi:
Kolordu Merkezi Edirne’de;
60. Tümen: Keşan, Edirne, Uzunköprü dolaylarında;
55. Tümen: Tekirdağ bölgesinde;
49. Tümen: Kırklareli bölgesinde.
Yunan ordusu, Anadolu’da, Batı Cephesinde yaptığı genel saldırıda başarı
sağladıktan sonra, 20 Temmuz 1920’de Tekirdağ‘a bir tümen çıkardı.
Tekirdağ bölgesinde pek dağınık bir durumda bulunan 55. Tümen,
toplanmaya vakit bulamadan, Yunan Tümeni Edirne’ye doğru yürümeye
başladı.
Batı Trakya’dan Meriç‘i geçerek saldırmak isteyen Yunan kuvvetleri, o
bölgedeki 60. Tümen’e komuta eden Cemil Bey’in (İçişleri Bakanı Cemil
Bey’dir) ve 15 Haziran’da kuvvetleriyle Edirne’ye gelmiş bulunan ve
Edirne-Karaağaç istasyonu arasında ciddi savaşlar vermiş olan Şükrü
Naili Bey’in (Şükrü Naili Paşa) dikkat ve direnmeleri sayesinde
durduruldu ve ilerlemeleri önlendi.
Trakya’daki Kolordumuzun Askerliğin Gereklerini ve
Vatanseverlik Namusunu Yerine Getirememesinin
Edirne’ye doğru serbestçe ilerlemekte olan düşman tümenine karşı, bütün
1. Kolordu kuvvetlerini toplayıp tedbir alacak Kolordu Komutanı Muhittin
Bey’in ne yaptığını bilmiyorum. Yalnız, elde ettiğim bilgilere göre,
Cafer Tayyar Bey, kendi kuvvetleri ile temas kuramadan, Havza
yakınlarında atla dolaşırken düşman tarafından esir edilmiştir. Ondan
sonra sevk ve idareden yoksun kalan 1. Kolordumuz tamamıyla dağıldı.
Birliklerinin bir kısmı esir oldu, bir kısmı da Bulgaristan’a sığındı.
Sonuç olarak, Trakya’nın tamamı Yunanlıların eline geçti. Ne yazık ki,
1. Kolordu Komutanınca, milletin istediği ve beklediği ileri
görüşlülüğün, uyanıklık ve fedakârlığın gösterildiğine şahit olamadık.
Efendiler, Trakya’nın özel ve güç durum ve şartlar içinde bulunduğuna
şüphe yoktu. Fakat, bu özellik ve güçlük, hiçbir zaman Trakya’daki
kolordunun askerliğin gereklerini yerine getirmesine ve vatanperverlik
namusunu göstermesine engel olamazdı. Eğer, bu yapılamamış ise millet ve
tarih karşısında bulunan tek sorumlusu Cafer Tayyar Paşa’dır. Tarihte
bütün bir vatanı, çok üstün düşman kuvvetleri karşısında, son bir avuç
toprağına kadar karış karış kahramanca ve namusluca savunmuş ve yine
varlığını koruyabilmiş ordular görülmüştür. Türk ordusu o cevherde bir
ordudur. Yeter ki, ona komuta edenler, komuta edebilme vasıflarına sahip
olabilsinler.
Efendiler, komutanlar askerliğin görev ve gereklerini düşünür ve
uygularken, beyinlerini siyasî görüşlerin etkisi altında bulundurmaktan
kaçınmalıdırlar. Siyasetin gereklerini düşünen başka görevliler
bulunduğunu unutmamalıdırlar.
Komutanların, emirleri altına verilen millet evlâdını, memleket
araçlarını, düşmana ve ölüme doğru sürerken, düşündükleri tek nokta,
milletin kendilerinden beklediği vatan görevini ateşle, süngüyle ve
ölümle yerine getirerek sonuç almaktır. Askerî görev, ancak bu anlayış
ve inançla yerine getirilebilir. Lâfla, politika ile, düşmanın aldatıcı
vaadlerine kulak vermekle askerlik görevi yapılamaz. Omuzlarında ve
özellikle kafalarında askerlik sorumluluğunu yüklenecek kadar kuvvet
bulunmayanların feci sonuçlarla karşılaşmaları kaçınılmazdır.
Efendiler, bir komutanın esir olması da mazur görülebilir. O zaman ki,
askerliğin görev ve gereklerini yerine getirip uygulamakta, elindeki
kuvveti sonuna kadar, son süngü ve son nefese kadar kullandıktan sonra,
kanını akıtmak fırsatını bulamaksızın düşman eline düşerse...
Efendiler, bütün ordusu, üstün düşman karşısında yenilip de
kendiliğinden geri çekilirken, kılıcını çekip tek başına atını, düşman
başkomutanının çadırına doğru sürerek ölüm arayan Türk komutanları
görülmüştür.
Bir Türk komutanının, ordusunu kullanmaksızın, herhangi bir kötü
rastlantı ve kötü şans eseri bile olsa, düşmana esir düşmesini biz mazur
görsek de, tarih bunu asla affetmez ve affetmemelidir. Türk İnkılâp
tarihinin gelecek nesillere hitap ve uyarısı işte budur.
İkinci Konya İsyanı
Saygıdeğer Efendiler, Anadolu ortasında çıkarılan iç isyanların, Yunan
ordusu karşısında bulunan kuvvetlerimiz ve yaptığımız düzenlemeler
üzerindeki kötü etkileri, düşmanlarca umulan sonuçları vermedi. Savunma
kuvvetlerimiz üzerinde doğrudan doğruya tesirini göstererek, cephemizi
yıkma hedefine yönelmiş bulunan harekâtla birlikte, cepheye yakın
bölgelerde de halkı ayaklandırmak, düşmanların önem verdikleri bir
mesele idi. İstanbul, bu konuda öteden beri çalışmaktaydı. Zeynelâbidin
Partisi’nin Konya ve dolaylarında çıkmasına aracı olduğu isyan
hareketleri, nihayet 1920 yılı Ekimi’nin başında patlak verdi.
Delibaş adında bir eşkiya, beşyüz kadar asker kaçağını topladı. 2/3 Ekim
1920 gecesi Çumra’yı bastı. 3 Ekim sabahı da Konya’ya girdi ve idareyi
ele geçirdi. Konya valisi bulunan Haydar Bey ve Komutan Avni Bey
(Milletvekili Avni Paşa’dır) Konya’da bulunan az sayıdaki asker ve
jandarma ile, Alâettin tepesinde, âsilere karşı anılmaya değer bir
kahramanlıkla savunmada bulundular. Fakat asilerin çokluğu ve her
taraftan saldırmaları karşısında âsilere esir düştüler.
Aynı günlerde Beyşehir ve Akşehir ilçelerinde de, görevli olarak dolaşan
askeri hey’etlerimiz oralarda âsiler tarafından görev yapmaktan
alıkondular. Ilgın ilçesinin Çekil Köyü yakınlarında toplanan üç yüz
kadar âsî de, nasihat için giden kurula ateş etti. Konya’nın güneyinde
Karaman ilçesinde de âsiler toplanmaya başladı. Sultaniye âsîler eline
düştü.
Efendiler, bu ayaklanmalara karşı, Afyonkarahisar’dan ve Kütahya’dan
sevkettiğimiz Derviş Bey (Kolordu Komutanı Derviş Paşa) komutasındaki
kuvvetler, Konya’nın kuzeyindeki Meydan İstasyonu yakınlarında âsîlerle
karşılaştı. Ankara’dan da bir süvari alayı ve bir dağ topu ile, o zaman
İçişleri Bakanı olan Refet Bey komutasında sevkedilen kuvvet, Meydan
İstasyonundan ilerleyen Derviş Bey kuvvetiyle birleşti. Adana
Cephesinden de, bir kuvvet Karaman’a doğru yola çıkarıldı.
Konya üzerine hareket eden kuvvetler, âsîlerle yaptıkları birkaç
çatışmadan sonra, 6 Ekim 1920’de Konya’yı âsîlerden kurtardı. Oradan
kaçan âsîler Koçhisar, Akseki, Bozkır ve Manavgat’a doğru gittiler.
Diğer bir kısım âsîler de, Afyonkarahisar’la Konya arasındaki Kadınhan
ve Ilgın’ı işgal ettiler. Bu bölgeye de Batı Cephesi’nden Yarbay Osman
Bey Komutasında bir kuvvet gönderildi. Osman Bey Müfrezesi Ilgın,
Kadınhan, Çekil ve Yalvaç‘taki isyânları bastırdı. Güneyden gelen
kuvvetimiz Karaman’ı kurtardı.
İsyan bölgesinde âsileri tepelemeyi başaran kuvvetlerimiz Bozkır,
Seydişehir ve Beyşehir’i de isyancılardan temizledi. Her tarafta,
âsilerin döküntülerinden bir kısmı bize katıldılar. Bir kısmı da,
Antalya ve Mersin yönlerine doğru kaçtılar. Delibaş, Mersin bölgesinde
Fransızlara sığındı.
Saygıdeğer efendiler, Yeşilordu Teşkilâtından sözederken açıklamıştım
ki, düşmana karşı oluşturulacak kuvvetler konusunda iki zıt görüş
çarpışmaya başlamıştı. Bizim benimsediğimiz düzenli ordu kurma görüşüne
karşı çıkılarak "milis" diyebileceğimiz bir çeşit teşkilât kurma
görüşüne ağırlık kazandırılmak isteniyordu. Reşit, Ethem ve Tevfik
kardeşler, Kütahya yakınlarında, Kuva-yı Seyyare adı altında ve elleri
altında bulunan kuvvete dayanarak bu görüşün başını çekiyorlar ve ateşli
bir şekilde çalışıyorlardı.
"Ordudan Fayda Yoktur" Sözleri ve
Batı Cephesi’nde, orduda ve halk arasında bu yaygın görüş etrafında
yapılan propaganda o kadar güçlü ve etkili bir duruma geldi ki,
"ordu’dan fayda yoktur, dağılsın! Hepimiz Kuva-yı Millîye olalım..."
sözleri her tarafta kulakları doldurmaya başladı.
Batı Cephesi birlikleri arasında, Kuva-yı Millîye halinde, bir bölge ve
bir cepheye sahip bulunan Ethem Bey Müfrezesinin adamları, âdeta
müstesna, ordu erlerinden daha üstün, imtiyazlı ve gıpta edilecek
durumda sayılmaya başladı. Ethem Bey ve kardeşleri de, herkes üzerinde
bir çeşit otorite ve üstünlük kurmaya başladılar...
İşte bu sıralarda idi ki, Batı Cephesi Komutanı, Genel Kurmay
Başkanlığı‘na, Ethem ve Tevfik kardeşlerin etkisiyle olduğu sanılan bir
teklifte bulundu: "Yunan ordusunun Gediz yakınında bulunan bağımsız bir
tümenine saldırmak!.."
Batı Cephesi Komutanı, düşman kuvvetlerinin uzun bir cephe üzerinde
dağılmış olarak bulunduğu, Gediz yakınındaki kuvvetinin zayıf ve tek
başına bırakıldığını ileri sürerken, düşman moralinin bozuk olduğunu da
kabul ediyordu.
O tarihlerde, Yunan ordusu üç tümenle Bursa bölgesinde; bir tümenle
Aydın dolaylarında; bir tümenle Uşak’ta ve bir tümenle Gediz’de
bulunuyordu.
Gediz Saldırısı
Batı Cephesi Komutanı, iki piyade tümenini ve Ethem Bey’in Kuva-yı
Seyyaresi’ni Gediz’deki Yunan tümeni üzerine harekete geçirebilecekti.
Bu hareketten parlak bir sonuç almayı umuyordu.
Genelkurmay Başkanlığı, Batı Cephesi Komutanlığı‘nın bu teklifini kabul
etmedi. Çünkü düşman ordusu genel durumu itibariyle bizim ordumuzdan
daha kuvvetli idi. Biz, daha ordumuzu kurmuş ve düzene sokabilmiş
değildik. Cephane miktarı da, ağırdan almamızı gerektiriyordu. Bütün
cephe kuvvetlerimize başvurarak ve azçok üstün bir kuvvet toplayarak,
Gediz’de düşmana karşı hızla bir başarı kazanmak belki mümkün
olabilirdi. Fakat kuvvetlerimiz ve hazırlığımız, böyle bir başarıyı
genel ve sonuç aldırıcı bir başarıya götürmeye elverişli değildi. O
halde, bütün işe yarayan kuvvetlerimizi, sınırlı ve geçici bir başarı
elde etmek için kullanmış ve yıpratmış olacaktık. Bu takdirde, düşman
bütün kuvvetleri ile bir karşı saldırıya geçerse, her tarafta yenilgi
kaçınılmaz olurdu. Bundan dolayı da, cephenin ve Hükûmet’in şimdilik
ordu teşkilâtını genişletmek ve sayısını arttırarak cepheyi
kuvvetlendirmeye çalışmak gerekiyordu. Memleketin ölüm kalım meselesi
demek olan Batı Cephesi’nde, özel ve sınırlı düşüncelere kapılmak doğru
bulunmuyordu.
Genelkurmay Başkanı bu Gediz saldırısının yapılmamasında ısrar etti.
Batı Cephesi Komutanlığı ile, haberleşme yoluyla anlaşamadı. Bizzat
Ankara’dan, Eskişehir’deki Batı Cephesi Merkezi’ne gitti. Genelkurmay
Başkanı İsmet Paşa ile Batı Cephesi Komutanı Ali Fuat Paşa’nın bu
görüşmeleri sonunda, Ali Fuat Paşa durumu yerinde bir daha inceledikten
sonra karar vermek üzere hareketi ertelemiştir. Fakat, birkaç gün sonra,
Cephe Komutanlığı‘nca gönderilen rapordan, saldırıya karar verildiği
anlaşılmıştır.
Efendiler, o günlerde bu saldırı lehinde, her tarafta ve Meclis’te
müthiş bir propaganda yapılıyordu.
"Düşman Gediz’de tek başınadır. Biz onu orada yok ederiz. Parlak bir
durum ortaya çıkar. Zaten Yunan Ordusu kaçmaya hazırdır" sözleriyle,
Gediz saldırısının gerekli olduğu, neredeyse genel bir kanaat haline
getirilmek isteniyordu.
Sonunda, Batı Cephesi Komutanı 61. ve 11. Tümenler ve Kuvve-i
Seyyareler’le 24 Ekim 1920’de Gediz’deki düşmana saldırdı.
Efendiler, dalgalı, disiplinsiz, emir ve komutasız bazı hareketlerden
sonra, bildiğiniz üzere, Gediz’de yenildik.
Yunan Ordusu, bu harekete cevap olmak üzere, 25 Ekim 1920 günü Bursa
Cephesinden saldırıya geçti. Yenişehir’i ve İnegöl’ü işgal etti.
Uşak’tan, Dumlupınar sırtları ilerisinde bulunan birliklerimize
saldırdı. Birliklerimiz, Dumlupınar sırtlarına kadar çekildi.
Böylece Efendiler, cephenin her tarafında yeniden genel bir yenilgiye
uğradık.
Batı Cephesi Komutanı‘nın saldırıya geçmesinden dört gün sonra Bakanlar
Kurulu’nda şu telgrafı okundu:
27/28.10.1920
Çandarhisar
Genelkurmay Başkanlığı‘na
1- Birliklerin savaş kayıplarını hızla düzeltme
ihtiyacındayız. Gediz Savaşı, üçyüz savaşçıdan kurulu birliğin, bir
taburun savaş görevini yapmasına yeterli olmadığını gösterdiğinden,
tabur mevcutlarını dörderyüz savaşçıya çıkarmak mecburiyetindeyiz. Bu
savaşlar dolayısıyla, bütün depo birlikleri bile cepheye sürüldüğünden
yetişmiş, silâhlı ve teçhizatlı bin ikmal erinin özellikle Ankara’daki
birliklerinden, bu mümkün değilse en yakın bir yerden acele olarak
gönderilmesini,
2- Askerî manevralar ve savaşlar, giydirilebilen
erlerin bile elbiselerini, ayakkabılarını parçalamış, dünden beri kar
yağan dağlarda asker çıplak ve yalınayak kalmıştır. "Cephe Komutanlığı
Vekilliği" emrinde hiçbir şey olmadığından, özellikle kaput, ayakkabı,
pamuklu elbise, yelek, kuşak; kısacası hava şartlarından korunmak için
ne verilmek gerekiyorsa, on beş bin hesabıyla acele olarak
gönderilmesini arz ve rica ederim.
3- Millî Savunma Bakanlığı‘na, Genelkurmay
Başkanlığı‘na ve bilgi edinilmesi için Cephe Komutanlığı Vekilliği’ne
yazılmıştır.
Batı Cephesi Komutanı
Ali Fuat
Efendiler, Batı Cephesi Komutanı Ali Fuat Paşa’nın, daha Gediz Savaşının
yapılmakta olduğu bir sırada okuduğumuz bu telgrafında yazılmış
olanlarla, bunlarda sezilen anlam ve zihniyetin pek dikkate değer
görülmesi doğaldır, sanırım. Askeri durumu, kuvvetimizin miktarı,
hazırlığımızın derecesi, bütün memlekette her bakımdan muhtaç olduğumuz
kaynakların güç ve yeteneği, elbette bu telgraf tarihinden üç gün önce
Batı Cephesi Komutanlığı‘nca biliniyordu. Her şey tamam olup da, bunlar
Gediz Savaşı‘nın yapıldığı üçbeş gün içinde mi mahvolmuştu? Bilinmekte
olan bütün gerçeklere rağmen, Batı Cephesi, Genelkurmay başkanlığı
tarafından mı saldırıya zorlanmıştı?
Söz konusu telgraf, Bakanlar Kurulu’nda okunduktan sonra altına şu not
yazılmıştı:
Bakanlar Kurulu’nca okundu. İleri sürülen sebepler ve olaylar akla
yatkın bulunmadı. Gerekli yardımın yapılacağı tabiidir. 3. Alay’dan
beklenen kuvvet gönderilecektir.
İsmet
Efendiler, her başarısızlığın sonunda birtakım dedikoduların ortaya
çıkması beklenmelidir. Gediz Savaşından sonra da genel durum feci bir
görünüş arz edince, her tarafta dedikodular, haklı ve haksız eleştiriler
başladı.
Bazıları ve hele Kuva-ı Seyyareciler, Ethem ve kardeşleri, bütün suçu
cephe komutanına ve düzenli ordu tümenlerine atarak, kendilerinin güç
durumda bırakılmış oldukları yolunda propaganda yaptırıyorlar ve, "ordu
komutanı kendi hatâlarını kapatmak için kusuru bize yükletiyor"
diyorlardı.
Ordu’da, Kuva-yı Seyyare’nin hiçbir iş yapmadığını, yapma gücünde
olmadığını, savaşta verilen emirlere uymadığını, daima tehlikeden uzak
bulunduğunu iddia ve ispat ediyordu.
Efendiler, açıklamalara tekrar bıraktığım noktadan devam etmek üzere,
burada küçük bir olayı dile getirmeme izninizi rica edeceğim. Bilindiği
üzere, Büyük Millet Meclisi’nin kuruluşu sırasında ortaya konan esaslara
göre, "İcra Hey’eti" adı verilen Hükûmet’in üyeleri, doğrudan doğruya ve
ayrı ayrı Meclis tarafından seçiliyordu. Bu usül, 4 Kasım 1920 tarihine
kadar uygulandı. Bununla ilgili kanun, ancak 4 Kasım 1920’de: "Bakanlar,
Büyük Millet Meclisi Başkanı‘nın Meclis üyelerinden göstereceği adaylar
arasından salt çoğunlukla seçilir" şeklinde değiştirildi.
Meclis’te Görülen Aykırı Eğilimler ve Nâzım Bey’in
İçişleri Bakanlığı‘na Seçilmesi Karşısında
İşte bildirmek istediğim husus, bakanların seçimi ile ilgili kanunun
değiştirilmesini gerektiren sebeplerden biridir.
Efendiler, 4 Eylül 1920 tarihinde, Tokat Milletvekili bulunan Nâzım Bey,
89 oya karşı, 98 oyla, Meclis’çe İçişleri Bakanlığı‘na seçildi. Nâzım
Bey, dakika kaybetmeksizin büyük bir aceleyle Bakanlık makamına girip
daha sonra Bakanlar Kurulu Başkanı da olmam dolayısıyla beni ziyarete
geldi.
Ben, Nâzım Bey’i kabul etmedim. Yüce Meclis’in güvenini kazanarak
seçilmiş olan bir bakanı kabul etmemekle yaptığım davranışın özelliği ve
nezaketini elbette takdir ediyordum. Fakat memleketin büyük yararı, beni
bu yolda harekete mecbur tutuyordu. Elbette, bu hareketimin sebebini
açıklayıp isbat edeceğimden ve açıklayacağım noktanın yüce Meclisçe’de
önemli görüleceğinden emindim.
Efendiler, Meclis üyeleri arasından, aykırı birtakım prensiplere eğilim
gösterenler ortaya çıkmaya başlamıştı. Bunlardan biri olmak üzere Nâzım
Bey ve arkadaşları en çok dikkatimi çekmişti. Nâzım Bey’in, kendisinden
daha Sivas Kongresi sıralarında aldığım safsatalarla dolu bazı
mektuplarından, ne zihniyet ve karakterde bir kimse olabileceğini
anlamıştım. Nâzım Bey, milletvekili olarak Ankara’ya geldikten sonra,
her gün yeni yeni siyasî faaliyetler gösteriyordu. Oluşmaya başlayan her
siyasî grupla temas fırsatını kaçırmıyordu.
Nâzım Bey, bizzat veya dolaylı olarak yabancı çevrelerden bazıları ile
temas yolunu bulmuş; onlardan destek görmüş ve yardım imkânları da
sağlamıştı.
Bu zatın, Halk İştirakıyyun Fırkası (Halk Komünist Partisi) diye ciddi
olmayan ve sırf kendisine çıkar sağlamak üzere bir parti kurma
faaliyetine geçerek, millîyetçiliğe aykırı faaliyet sevdasında
bulunduğunu mutlaka duymuşsunuzdur.
Bu kişinin, yabancı çevrelere casusluk ettiğine de asla şüphe
etmiyordum. Nitekim, daha sonra İstiklâl Mahkemesi birçok gerçeği ortaya
koymuştu.
İşte Efendiler, bu Nâzım Bey, kendisinin ve arkadaşlarının yaptığı
sürekli propaganda sayesinde ve bize muhalefete hazırlananların,
milletin yüksek yararlarını unutarak yaptıkları yardımlarla İçişleri
Bakanlığı‘na geçirilmişti. Böylece Nâzım Bey, Hükûmet’in bütün iç idare
makinesinin başında, memleket ve millete değil, fakat, paralı uşağı
olduğu kimselerin isteklerinin gerçekleşmesine en büyük hizmeti
yapabilecek duruma gelebilmişti.
Elbette Efendiler, buna asla razı olamazdım. Onun için İçişleri Bakanı
Nâzım Bey’i kabul etmedim ve istifaya mecbur ettim. Lüzum görüldüğü
zaman da, Meclis’teki gizli oturumda, hakkındaki bilgi ve görüşlerimi
açıkça söyledim.
Saygıdeğer Efendiler, pek iyi bilirsiniz ki, sultanlarla, halifelerle
idare edilmiş ve edilmekte olan memleketlerde, vatan için en büyük
tehlike, sultanların ve halifelerin düşmanlar tarafından satın
alınmalarıdır. Bu, çok defa kolaylıkla sağlanabilmiştir. Meclislerle
idare edilen memleketlerde ise, en tehlikeli durum, bazı
milletvekillerinin yabancılar adına çalınmış ve satın alınmış
olmalarıdır Millet Meclislerine kadar girme yolunu bulabilen
vatansızlara her zaman rastlanabileceğine, tarihin bu konudaki
örnekleriyle hükmetmek zorunludur. Bunun için millet, kendi vekillerini,
seçerken, çok dikkatli ve titiz olmalıdır. Milletin hatâ yapmaktan
korunması için tek çıkar yol, düşünce ve faaliyetleriyle milletin
güvenini kazanmış olan siyasî bir partinin seçimde millete kılavuzluk
etmesidir. Genellikle bütün vatandaşların, adaylıklarını ortaya atan her
şahıs hakkında karar vermeye yardımcı olacak doğru bilgilere ve isabetli
oya sahip bulunacağını kabul etmek, görüş olarak var sayılsa, bile,
bunun tam bir gerçek olmadığı tecrübelerin tecrübeleriyle ve inkâr
edilemez bir açıklıkla ortaya çıkmıştır.
Efendiler, bıraktığımız noktaya, yani Batı Cephesi’ne dönüyorum. Gediz
Savaşı‘ndan, onun maddî ve manevî can sıkıcı sonuçlarından sonra, Fuat
Paşa’nın cephe üzerindeki komutanlık etki ve otoritesi sarsılmış gibi
görünüyordu. Kendisini komutadan çekmeyi zorunlu saymaya başladım. Tam
bu sırada idi ki, Fuat Paşa Ankara’ya gelip görüşmek üzere 5 Kasım 1920
tarihli bir şifre ile izin istedi. Cevap olarak, 6 Kasım’da Ankara’ya
gelmesinin uygun olacağını bildirdim. Fuat Paşa aleyhindeki dedikodu ve
Kuva-yı Seyyare’nin varlığının ordudaki disiplinsizliğe yol açan kötü
etkileri o kadar hissedilmeye başlamıştı ki, 7 Kasım tarihinde Ali Fuat
Paşa’ya hemen Ankara’ya gelmesini emretmeyi gerekli buldum.
Ali Fuat Paşa’nın Moskova Büyükelçiliği’ne Atanması ve
Efendiler, artık Ali Fuat Paşa’nın Batı Cephesine komuta edemeyeceğine
inanmıştım. O günlerde Moskova’ya da bir elçilik topluluğu göndermemiz
gerekiyordu. O halde, Fuat Paşa büyükelçi olarak Moskova’ya gidebilirdi.
Batı Cephesi de çok ciddi ve dikkatli bir çalışma beklediğinden, bu
cephe komutanlığını da, zaten genel askerî harekâtı yürütmekte olan
Genelkurmay Başkanı İsmet Paşa’ya ek görev olarak vermek en hızlı ve
uygun bir tedbir olacaktı. Bir yandan da, gerek iç isyanlara ve
direnmelere karşı gerek savaş harekâtı açısından kuvvetli bir süvari
teşkilâtına duyulan ihtiyaç açıktı. Sırf bu teşkilâtı kurabilmek için de
İçişleri Bakanı olan Refet Bey’e (Refet Paşa) ek olarak bu görevi de
vererek, kendisini Konya ve dolaylarına göndermeyi uygun buluyordum.
Çünkü Refet Paşa, zaman zaman çeşitli sebeplerle Konya’ya, Denizli’ye
gitmiş, Batı Cephesi’nin güney kesimi ile ilgilenmiş ve o kesimle ilgisi
bulunan bölgeleri tanımış bulunuyordu. O halde konuyu şöyle
çözebilirdim: Cepheyi ikiye ayırmak; önemli kesimleri içine alan alanı
Batı Cephesi diye adlandırarak İsmet Paşa’nın komutasına vermek; güney
kesimini de Konya ve dolaylarına göndereceğim Refet Paşa’ya vererek, her
iki cepheyi birden doğrudan doğruya Genelkurmay Başkanlığı makamına
bağlamak...
Genelkurmay Başkanlığı‘na da, Millî Savunma Bakanı olan Fevzi Paşa
vekâlet edebilirdi. Fuat Paşa zamanında bir de cepheden Sivas’a kadar
uzanan "Geri Bölgesi" vardı. Fuat Paşa, bu bölgeyi idare edebilmek için
de bir "Cephe Komutanlığı Vekâleti" makamı kurmaya mecbur olmuştu. Bunun
doğal ve pratik olmadığı meydandaydı. Bu bakımdan, yeni düzenlemede, bu
geri bölgesini de yol alanı olarak cepheye bıraktıktan sonra, Millî
Savunma Bakanlığı‘na bağlamak doğal idi. İsmet Paşa’nın bir süre için
Genelkurmay Başkanlığı‘ndan ayrılmaması, ordunun düzenlenme ve
hazırlanmasında hız sağlanması için yararlı görüldüğü gibi, Refet Bey’in
de İçişleri Bakanlığı sıfatını geçici olarak devam ettirmesi, özellikle
kendi bölgesinde güvenliğin sağlanması, halktan hayvan ve malzeme
toplamak şekliyle meydana getirmeye mecbur olduğu süvari teşkilâtını bir
an önce kurabilmek için gerekliydi.
Hızla Düzenli Ordu ve Büyük Süvari Birlikleri Kurma ve
Efendiler, 8 Kasım 1920’de, Fuat Paşa Ankara’ya geldi. Karşılamak için
bizzat istasyonda bulunuyordum. Paşa’yı omuzunda bir filinta olduğu
halde Kuva-yı Millîye kıyafetinde gördüm. Batı Cephesi Komutanı‘na bu
kıyafeti benimseten düşünce ve zihniyet akımının, bütün Batı Cephesi
üzerinde ne kadar etkili olduğunu anlamak için artık tereddüde yer
kalmamıştı. Onun için Fuat Paşa’ya, kısa bir görüşmeden sonra,
alabileceği yeni görevi söyledim. Memnuniyetle kabul etti. Aynı günün
gecesi, İsmet ve Refet Paşaları da davet ederek yeni durumu ve
görevlerini kararlaştırdık. Kendilerine verdiğim kesin direktif: "Hızla
düzenli ordu ve süvari birlikleri meydana getirmekten" ibaretti.
Böylece, 1920 yılı Kasımının sekizinci günü, "düzensiz teşkilât fikir ve
siyasetini yıkma kararı" faaliyet ve uygulama alanına konulmuş oldu.
Görünüşte Bizim İçin Yumuşak Sanılan Bir Politika İle,
Bizi İçten Yıkma Teşebbüsü
Saygıdeğer Efendiler, burada bir an durarak bakışlarımızı İstanbul’a
çevirelim. Damat Ferit Paşa Hükûmeti’nin her türlü düşmanla ortak olan,
"silâhla sonuç alma plânı" uygulamada başarı kazanamamıştı. İç isyanlara
karşı koyduk ve direndik. Yunan saldırısı en sonunda bir hatta durdu.
Yunanlıların ondan sonraki hareketleri de sınırlı alanlar içinde kaldı.
İç isyanlara ve Yunan cephesine karşı ciddî tedbirler almakta olduğumuz
görülüyordu. İçeriden ve dışarıdan gelen silâhlı hücumların, özellikle
Ankara’daki Millî Hükûmet’i sarsamayacağı anlaşılıyordu. Bu itibarla,
İstanbul’un silâhlı saldırı politikası iflâs etmiş bulunuyordu. Bunu
değiştirip, yeniden uzlaşma politikasına döner gibi görünerek, bizi
içerden yıkma politikası gütmenin daha yararlı olacağına inandıklarına
hükmedilebilirdi. Tıpkı 1919 Eylülünde Damat Ferit Paşa’nın birinci
çekilmesinden sonra, Ali Rıza Paşa Kabinesi’nin gelmesiyle olduğu gibi,
görünüşte bizim için yumuşak sanılan bir politika ile, bizi içten yıkma
faaliyeti yenilenecekti.
Bundan sonraki mücadelelerimizde, İstanbul aracılığıyla yapılan iç ve
dış faaliyetler, bizi güçsüzlüğe düşürecek telkinler ve Yunan ordusuyla
olduğu kadar, fakat anlaşılması ve anlatılması daha güç şartlar içinde,
içeride bozgunculara karşı uğraştığımız da görülecektir.
İstanbul’da Hükûmetin başına Tevfik Paşa getirildi. Kabinede Dahiliye
Nâzırı olarak Ahmet İzzet ve Bahriye Nâzırı olarak Salih Paşalar
bulunuyordu. Tevfik Paşa Kabinesi, derhal bizimle temas ve ilişki kurmak
istedi. Bu görevi esas itibariyle Ahmet İzzet Paşa üzerine aldı. Saray
kurmay kurulunda bulunan bir subay, Ahmet İzzet Paşa tarafından bazı
notlarla Ankara’ya gönderildi. Bu notlarda, eskisine bakarak daha
elverişli şartlarla, söz gelişi, İzmir’de Osmanlı hakimiyeti altında
Yunanlılar tarafından özel bir yönetim kurulmasının kabulü gibi
şartlarla, bir barış yapma ümidinde bulundukları ve her şeyden önce,
İstanbul Hükûmeti ile bir uzlaşmaya varmanın önemli olduğu
bildiriliyordu.
Ahmet İzzet Paşa’ya ve Tevfik Paşa Kabinesi’ne durumu bildirmek ve
kendilerini aydınlatmak amacıyla, gereken bilgi ve görüşleri detaylı
olarak yazdırıp, Ankara’ya gelen özel memura verdik ve kendisini 8 Kasım
1920 tarihinde İnebolu’ya doğru yola çıkardık.
İstanbul’da İktidar Konumuna Getirilen
Efendiler, İstanbul’da 23/24 Kasım 1920 tarihinde yazılan ve İstanbul’a
varmış olan özel memurun imzasıyla İnebolu’ya gönderilen ve 27 Kasım’da
oradan Ankara’ya çekilen bir telgrafta, şu bilgiler veriliyordu:
"Bu gün 23.11.1920’de İzzet Paşa’nın yanında bulunduğum sırada, Hariciye
Nâzırı, son siyasî durumla ilgili olarak aşağıdaki açıklamaları
yapmıştır:
"Yeni gelen İngiliz elçisi, Ermenistan, Gürcistan ve bir süre sonra,
İzmir’e ilgili önemli konularda Osmanlı Hükûmeti lehine bir çözümün
bulunacağını söylemiş. Bu elverişli durumdan yararlanarak memleketin
geleceğinin sağlanabilmesi için büyük bir güçle çalışılarak fırsat
kaçırılmamalıdır. Eğer, Ankara, zaman kazanmak isteğindeyse bile, bir
ilişki kurularak ilerideki kararlar birlikte alınmalıdır"
dedikten sonra, şu satırlar ekleniyor:
"Açıklamalara ek olarak, İzzet Paşa, kendisine tarafımızdan gönderilen
özetteki, "şimdiye kadar yapılan, mücadelelerin bugün verdiği ve
sağladığı imkânlardan yararlanmak görevimizdir", cümlesine dayanarak;
eğer Anadolu gönderilecek kurulu kabul etmezse, doğrudan doğruya benimle
ilişki kurarak maksadımızı kendimiz kararlaştırmalıyız. Bunu da kabul
etmedikleri takdirde, söz konusu cümledeki görüşten vazgeçildiği
anlaşılacağından, artık Kabinede kalmayarak istifa edeceğini ve istersek
İstanbul’u dikkate almayarak kendisinin de Anadolu’ya geleceğini
söylemiş."
Efendiler, aynı telgrafta, İstanbul basınında, İzzet Paşa’ya ait olduğu
bildirilen şu demecin de yayınlandığı yazılıydı:
"Hükûmetin Anadolu’ya özel bir memur göndermekten maksadı,
Ankara’dakilerle bir temas kurulup kurulamayacağını anlatmak içindi.
Oradan dönen memur, bu ilişkinin kurulabileceğini anlattı ve haberleşme
de yapılabildi. Elbette gereğinin yapılmasına çalışacağız."
Böyle bir demecin Anadolu’nun görüşüne uygun düşmeyeceği ve yalanlanması
gerektiği ileri sürülmüş ise de, Kabine bunu kabul etmemiş. Bununla
birlikte İzzet Paşa, Tercüman-ı Hakikat Gazetesine şu demeci de vermiş:
"Memleketin yüksek çıkarları, şimdilik bu konuda basının susmasını
gerektirmektedir. Bu bakımdan bir iki gün daha demeç veremiyoruz."
Efendiler, Tevfik Paşa, Ahmet İzzet Paşa, Salih Paşa, zamanın büyük
adamları gibi tanınmışlardı. Millet bunları akıllı, tedbirli ve uzak
görüşlü olarak biliyordu. Bu sebeple Damat Ferit Paşa çekilip yerine,
ileri gelenleri bu şahıslar olan bir kabine iş başına gelince, herkeste
türlü türlü ümitler uyandı. Tevfik Paşa Kabinesi ilk anda Ankara ile
ilişki kurmak isteyince, kamuoyunda, iyi niyetine inanmamak için bir
sebep görülemedi. Herkes Tevfik Paşa kabinesi’nin iktidara gelmesini
hayırlı saydı. Bu kabinenin memleket ve milletin yüksek çıkarlarını
gözetecek çare ve yolları bulmadan iktidara gelmiş olduğunu kabul etmek
ve ettirmek gerçekten güçtü. Kaldı ki, kendileri de İstanbul
çevrelerinde ve basında kullandıkları dille, kamuoyunu doğrulayacak bir
tavır takınmış bulunuyorlardı.
Biz, gerçek durumun herkesin sandığı ve düşündüğü gibi olmadığına
tamamen inanmış bulunuyorduk. Ancak, İstanbul’un kurtuluş çaresi olarak
ileri sürdüğü uzlaşma ve görüşme tekliflerini, kamuoyunu inandırmaya
yarayacak şartları hazırlamadan reddetmeyi uygun bulmadık. Onun için,
özellikle İzzet ve Salih Paşaların da içinde bulunacağı bir kurulla
Bilecik’te görüşmeye uygun bulduk. Bu zatlarla görüştükten sonra,
halkın, bütün inanış ve görüşlerdeki yanlışlığı anlayacağına şüphem
yoktu. Bir de, her ne olursa olsun, kamuoyunca yukarıda işaret ettiğim
vasıfları ile tanınmış olan bu zatların, İstanbul’da hükûmet
kurmalarının millî gaye için ne kadar zararlı olduğu meydandaydı. Bu
bakımdan, görüşmeden sonra da, kendilerinin İstanbul’a dönmelerine izin
vermeme gereği bence normaldi. İşte bu düşüncelerledir ki, İzzet Paşa
kuruluyla Bilecik’te görüşme kararlaştırıldı. Görüşme, 2 Aralıkta değil
fakat 5 Aralık’ta oldu.
Efendiler, bu görüşmeyi beklerken, o güne kadar cephede ve Ankara’da
geçen olayları da kısaca bilginize sunayım:
"Efendiler, hatırlarsınız ki, İzzet Paşa’nın özel memurunun İnebolu
üzerinden İstanbul’a hareket ettirildiği 8 Kasım 1920 günü, Fuat
Paşa’nın Moskova Büyükelçiliğinde, İsmet ve Refet Paşa’ların da Batı
Cephesi’nde görevlendirilmeleri kararlaştırılmıştı. İsmet Paşa, ertesi
gün cepheye hareket etti. 10 Kasım’da göreve başladı."
O zamanlar Ethem Bey’in yakın arkadaşı bulunan bir kişinin,
Eskişehir’den 13 kasım 1920 tarihli bir şifreli telgrafını aldım. Bu
telgrafta deniliyordu ki:
"Ethem Bey’in, Fuat Paşa Hazretleri’nin yanında Rusya’ya gideceği
söylentisi cephede ve gerideki halk arasında kötüye yorulmaktadır. Bu
gibi kimselerin çevrenizden uzaklaştırılması, zâtıdevletlerinizin
diktatörlük ilân edeceği zannını uyandırmıştır.
Efendiler, Ethem ve kardeşlerinin Türkiye’den uzaklaştırılmaları,
gerçekten Türkiye’nin de, kendilerinin de yarar ve selâmeti bakımından
yerindeydi. Bu sebeple, Fuat Paşa’ya, kendileri istedikleri takdirde,
bunları da birlikte alıp uygun şekilde görevlendirilebileceklerini
söylemiştim. Ethem Bey’in arkadaşı tarafından yazılan bu telgraftaki
ifadelerin, yalnız arkadaşının düşüncesi olduğu ve gerçeğe uygun
bulunduğu elbette kabul edilemezdi. Çünkü, ne cephenin ne de halkın,
Ethem Bey’in Rusya’ya gönderilip gönderilmeyeceği konusu ile ilgisi
yoktu. Özellikle: "ben diktatör olmak istiyorum; fakat Ethem ve
benzerleri engeldir. Onun için bu gibileri uzaklaştırıyorum", zannından
söz edilmesi büsbütün dikkatimi çekti.
İsmet Paşa’nın cephede çalışmaya başlamasından sonra, Ethem Bey,
rahatsızlığını ileri sürerek Ankara’ya geldi ve burada uzun süre oturdu.
Onun yokluğunda, kardeşi Yüzbaşı Tevfik Bey, Ethem Bey’e vekâleten
Kuva-yı Seyyare’nin başında komutanlık ediyordu.
Durumu gerektiği gibi, aydınlatabilmek için, bir olaylar zincirinin bazı
ana noktalarına işaret etmek uygun olur. Kuvva-yı Seyyare Komutanlığı,
Karacaşehir’de, kendisine bağlı olmak üzere, gizlice Karakeçili adında
bir birlik kurmuştu. Bu kuruluş hakkında Batı Cephesi Komutanlığı‘nın
bilgisi yoktu. Böyle bir birliğin varlığı 17 Kasım 1920’de rastlantı
sonucu öğrenildi. Cephe Komutanlığı‘nın, bu birliğin varlığı hakkında
bilgi istemesi ve birliğin kontrole hazırlanması emri Ethem Bey
tarafından yerine getirilmedi. Cephe Komutanlığı‘nca, sivil işlere ve
geri hizmetlere karışılmaması için verilen genel emre aykırı olarak,
Kuva-yı Seyyare Komutanlığı, Kütahya bölgesinde, her şeyde gösterdiği
müdahale ve zorbalığını daha da arttırdı.
Cephe Komutanı, Ethem Bey Kuva-yı Seyyare’sinin, öteki gezici
kuvvetlerden ayrılması için "Birinci Kuva-yı Seyyare" diye
adlandırılmasını emrettiği halde, Ethem Bey ve kardeşi, bunu dikkate
almak şöyle dursun, bu emre rağmen kendi kendine "Genel Kuvva-yı Seyyare
ve Kütahya Çevresi Komutanı" şeklinde bir komutanlık durumu ortaya
çıkardı.
Görülüyor ki, Ethem Bey ve kardeşi, emirleri altındaki birlikleri teftiş
ettirmiyorlar, verilmemiş yetki ve ünvanları kendi kendilerine
takınıyorlardı.
"Bütün Kuvva-yı Seyyare Komutan Vekili Tevfik" imzasıyla 21 Kasım
1920’de Cephe Komutanlığı‘na gelen bir raporda, "13. düşman tümeninin,
Emîrfakıhlı, İlyasbey, Çardak, Umurbey üzerinden gelmekte olduğu" ve,
"kendi bölgesinde bulunan Gördeslilerin düşman askerini çağırdıkları"
yolunda bilgi vardı. Oysa, gerçekte, ne düşman tümeni ilerliyordu ve ne
de Türk halkı düşmanı çağırmıştı. Bu bilgilerin özel maksatlarla
verildiği anlaşılacaktır. Müslüman halkın düşmanı çağırması yalnız bir
tek sebeple açıklanabilirdi ki, o da tarafımızdan zulüm ve eziyet
göreceklerine inanmalarıdır. İşte, Cephe Komutanı, durumu bu noktadan
ele alarak verdiği genel emirde demişti ki:
"Savaşın doğurduğu bunalım sırasındaki kızgınlıkların etkisiyle
zorlayıcı sert tedbirler alınmasına kesinlikle engel olmak gerekir.
Hainlikleri ne derece kesinlikle anlaşılmış olursa olsun, hiçbir köy
asla yakılmayacak, halktan hiç kimse hiçbir birlik tarafından hiçbir
suçla idam edilmeyecektir. Casuslukları ve daha başka suçları ortaya
çıkmış kimselerin, göz altında İstiklâl Mahkemeleri’ne gönderilmeleri
gerekir."
Umum Kuvva-yı Seyyare Komutan Vekili Tevfik Bey, bu emre de karşı çıktı.
Efendiler, düşman, kuvvetlerini toplu bulundurmak maksadıyla aldığı
tertibat yüzünden, Kuvva-yı Seyyare bölgesindeki bazı yerleri
boşaltmıştı. Buralarda sivil idare kuruluncaya kadar, halkın güven
içinde idaresi için, hemen teşkilât kurulmasına lüzum vardı. Bu sebeple,
Jandarma hizmetinde bulunmuş ve iyi halli tanınmış kimselerden seçilen
yüz elli mevcutlu bir Sahra Jandarma Bölüğü oluşturalarak, "Simav ve
Bölgesi Komutanlığı" adı altında bir komutanlık kuruldu. Bu komutanlık,
sınırları belli bir bölge içinde güvenlik işlerine bakacaktı. Yarbay
İbrahim Bey adında bir kişinin görevlendirildiği bu komutanlığa, yönetim
ve güvenlik bakımından bu bölgedeki askerlik şubeleri de bağlanacaktı.
Ordu birliklerinin ve Kuvva-yı Seyyare’nin komutanları yalnız askerî
harekâttan sorumlu olacaklardı. Bu bölge komutanlığının kurulması
dolayısıyla, o bölge halkına, Cephe Komutanlığı tarafından yazılan
bildiride: "Sizin her türlü dertlerinizi dinlemek, adaletli bir yönetim
kurmak maksadıyla, Simav’da bir Bölge Komutanlığı kuruyorum", cümlesi
vardı. Bu cümleyi, Kuvva-yı Seyyare Komutanlığı tarafından kötüye
yorulacağını göreceğiniz için, özellikle kaydediyorum.
Düşmandan kurtarılan bu kasabalar halkı, kurtuluş tarihinden başlayarak
iki ay süreyle askerlik hizmetinden serbest tutulmuşlardı. Genel
Kuvva-yı Seyyare Komutanı Vekili Tevfik Bey, birtakım düşünce ve
sebeplerle bu bölge komutanlığına da itiraz etti.
Tevfik Bey, 23 Ekim 1920 tarihli bir raporunda: "Bir düşman tümeninin
saldırısı üzerine, kuvvetlerini Gönen Köyü kuzeyindeki sırtlara
çektiğini" bildiriyor ve, "sol kanadımda bulunan Cumburdu kesimini
güvenlik altına alınız" diyor.
Düşmanın ciddî bir saldırısı olmamıştır. Kuvva-yı Seyyare
Komutanlığı‘nın maksadının, ordu birliklerini cepheye sürdürüp, kendi
kuvvetlerini geride toplamak olduğu anlaşılmıştı. Cephe Komutanı İsmet
Paşa, Tevfik Bey’in verdiği bilgileri ciddiye alarak, gerekenlere
gerektiği gibi emirler vermiş olmakla birlikte, kendisinden de,
"saldırıya geçen düşmanın aşağı yukarı kaç top kullanmakta olduğunu" ve
"Kuruköy’den yol boyunca Çamköy’e doğru bir düşman harekâtının yapılıp
yapılmadığını" sordu ve Cumburdu Vadisinin İslâmköy’e doğru güvenlik
altına alınmasının Güney Cephesi’ne ait olduğunu bildirdi.
Tevfik Bey, 24 Kasım 1920 tarihinde Cephe Komutanlığı‘na yazdığı
telgrafta, iğneleyici birtakım sözlerden sonra, "bendeniz, kuzey ve
güney cephelerinin her ikisinin de Hükûmetin emrinde olduğunu sanıyorum.
Madem ki değildir, idaresizlik yüzünden, boş yere burada vatan
evlâtlarını kırdıramayacağım. Yirmi dört saate kadar sol kanadımız
kuvvetli bir şekilde korunmadığı takdirde, Kuvva-yı Seyyare’yi
Efendiköprüsü civarına çekeceğim. Bu konuda sorumluluğun kime ait
olduğunu Hükûmet bulsun, efendim" diyordu. Batı Cephesi Komutanı İsmet
Paşa, Kuvva-yı Seyyare Komutanına cevap verdi ve dedi ki: "12. Kolordu,
sol kanadımızdan kırk kilometre uzaktadır. Bundan başka, geri çekilmiş
olan düşmanı, keskin saldırılarla ve zorla yerinden atmak görevi
birliklerimize verilmiştir. Bu bakımdan Kuvva-yı Seyyare, düşmanı takip
eden bağımsız bir süvari tümeni durumundadır. Düşmanın üstün kuvvetle
saldırılarına karşı yalnız başına tedbirler alır; düşman, ölçülü ve
ciddî bir hareket yapıldıkça, buna karşı kesin savaştan kaçınır. Bu
görevler süvari tümenlerine verilir. Güney Cephesi’nde kuvvetli süvari
birliği olmadığından, sizin cephenizi süvari kuvvetleri ile genişletmek
mümkün değildir. Güney Cephesi Kuvva-yı Seyyarelerle yalnız dış
kanadından temas ve bağlantı sağlayabilir. Bu da lâzımdır. Kısacası,
cephemiz iyi idare edilmektedir... v.b."
Efendiler, Batı Cephesi Komutanlığı elbette ordunun kuvvet durumu ve
miktarı ile ilgili bütçesini düzenlemek istiyordu. Bu maksatla, 22/23
Kasım 1920’de bütün cephe birliklerinden kuvvetlerinin mevcudu ile
ilgili düzenli birer liste istedi. Cephe birliklerinin hepsinden cevap
geldi. Kuvva-yı Seyyare istenilen mevcut listesini göndermedi. Bu konuda
cepheden istenen açıklamaya gelen cevapta, Tevfik Bey diyordu ki;
"Kuvva-yı Seyyare ne bir tümen ne de düzenli bir kuvvet haline
getirilemez... Bu serserilerin başına ne bir subay ne de askerî memuru
koymak mümkün olmadığı gibi kabul ettirilmesi de mümkün değildir. Çünkü,
subay gördüler mi, Azrail görmüşçesine isyan ediyorlar. Bizim
birliklerimiz Pehlivan Ağa, Ahmet Onbaşı, Sarı Mehmet, Halil Efe, Topal
İsmail gibi adamlar tarafından idare edilmektedir. Bölük eminleri de
yazdığını okuyamaz ve okuduğunu yazamaz adamlardandır. "Sen
yapamıyorsun" diye bunların değiştirilmesi imkanı da yoktur. Kuvva-yı
Seyyare’nin şimdiye kadar olduğu gibi gelişigüzel idare edilmesi
zorunludur... Aslında, Kuvva-yı Seyyare, disiplin ve düzene sokulmak şöyle
dursun, böyle bir düşüncenin doğmakta olduğunu sezdiği anda dağılır.
Rica ederim, bu yazdığım şeyleri bir şeye yormayınız..."
Efendiler, tam bu günlerde düşmanın, Bursa Cephesi ilerisinde, İznik
yakınlarında bir faaliyeti hissedildi. Cephe Komutanı bizzat oraya
giderek, yakından tedbirler almaya mecbur oldu. Onun için, 28 Kasım 1920
tarihinde Kuvva-yı Seyyare Komutanı Tevfik Bey’e cevap verirken: "Bu gün
Bilecik’e gidiyorum. Dönüşte sizinle nerede karşı karşıya oturup
görüşmek mümkün olur?" sorusunu sormuştu. Cephe Komutanına cevap
verilmemişti. Cephe Komutanı, İznik durumuna karşı tedbir ve düzen
almakla meşgul bulunduğu sırada, Kuvva-yı Seyyare Komutanlığı‘ndan savaş
raporları gelmeye başlamış. Sebebi sorulmuş:
"Raporlar gerektiği zaman Ankara’da Büyük Millet Meclisi Başkanlığı‘na
yazılmıştır. İmza: "Yüzbaşı Tahsin" telgrafı alınmış.
Efendiler, bir cephe komutanı için, cephesinin bir kısmında geçen
olaylardan bilgi alamamak ne kadar güç bir durumdur. Böyle bir
belirsizlik içinde kalmak, bütün cephenin idaresini yanlış yola
sürükleyebilir. Düzeltilmesi imkânsız tehlikeli durumlara yol açabilir.
Cephe Komutanı İsmet Paşa, 29 Kasım 1920 tarihinde, durumu Ankara’da
bulunan Kuvva-yı Seyyare Komutanı Ethem Bey’e yazarak, raporlar için
vekilinin uyarılmasını bildiriyor.
İsmet Paşa, 29 Kasım 1920’de, bize şu telgrafı gönderdi:
Ankara’da Büyük Millet Meclisi Başkanlığı‘na
Ankara’da Genelkurmay Başkanlığı‘na
1- Kuvva-yı Seyyare Komutanlığı, 27.11.1920
akşamından beri Cephe Komutanlığı‘na rapor vermemektedir.
2- Bugün Ethem Bey’den, vekilini uyarmasını rica
ettim. Düşmandan geri alınan yerlerin idaresi için Simav Bölgesi
Komutanlığı dolayısıyla, Tevfik Bey’in üzüntü duyduğunu bildiren Ethem
Bey’den bu gün bir telgraf almış ve cevap vermiştim. Durumda dikkati
çekecek ölçüde bir olağanüstülük varsa da, geniş bilgim yoktur. Oraca
alınan bilgilerin gönderilmesini rica ederim."
Efendiler, Batı Cephesi Komutanlığı ile Kuvva-yı Seyyare Komutanlığı
arasında geçen yazışmaları ve ortaya çıkan durumu nasıl öğrendiğimi,
izin verirseniz açıklayayım:
Kuvva-yı Seyyare Komutan Vekili Tevfik Bey tarafından İsmet Paşa’ya
yazılan, asker kaçakları ile casusların İstiklâl Mahkemesi’ne karşı
olduğunu ve Kuvva-yı Seyyare’nin sol kanadının yirmi dört saate kadar
12. Kolordu’ca güvenlik altına alınmayacak olursa, kuvvetini
Efendiköprüsü‘ne çekeceğini bildiren telgrafları bana, Ankara’da bulunan
Ethem Bey verdi. Ben doğal olarak bu telgrafları anlamlı buldum.
Kuvva-yı Seyyare’nin durumunda tedbir alınmasını gerektiren dikkate
değer bir durum gördüm. Onun için, İsmet Paşa’ya çektiğim ve bu
telgrafları Ethem Bey aracılığıyla öğrendiğimi bildirdiğim, 25 Kasım
1920 tarihli telgrafta, "Tevfik Bey’in önem verdiğim bu başvurusuna
karşı ne şekilde cevap verildiğinin ve ne gibi tedbirler alınmış
olduğunun bu gece bildirilmesini rica ederim" demiştim.
İsmet Paşa, arada geçen yazışmayı olduğu gibi bildirdi.
Efendiler, bir taraftan da, 28 Kasım 1920 tarihinden başlayarak,
Kuvva-yı Seyyare’nin sabah ve akşam raporları, "Genel Kuvva-yı Seyyare
Komutan Vekili Mehmet Tevfik" imzasıyla, doğrudan doğruya bana
bildirilmeye başladı. Tevfik Bey’e şu şifreli telgrafı yazdım:
Ankara
29/30.11.1920
1. Kuvva-yı Seyyare Komutan Vekili Tevfik Beyefendi’ye
İki üç günden beri, doğrudan doğruya bana göndermekte olduğunuz
raporların son maddesinde, Batı Cephesi Ordu Komutanlığı‘na verilmiş
olduğu kaydının bulunmadığı dikkatimi çekti. Bir yanlışlık mıdır, yoksa
bir sebebe mi dayanmaktadır? Bu konuda bilgi verilmesini rica
ederim.
Türkiye Büyük Millet Meclisi Başkanı
Mustafa Kemal
Bu telgrafıma Tevfik Bey’den cevap almadım. Fakat, Ankara’da bulunan
Ethem Bey’den rahmetli Hayati Bey’e şöyle bir yazı gönderildi:
Hayati Bey Kardeşime
Tevfik Bey’le İsmet Beyefendi arasındaki anlaşmazlığın sebepleriyle, bu
konuda her ikisiyle yaptığımız yazışmaları olduğu gibi takdim ediyorum.
Lütfen, Paşa Hazretleri’ne gösterilip okunarak yanlış bir anlayışa
meydan verilmemesini rica ederim, efendim.
Kuvva-yı Seyyare ve Kütahya Bölgesi Komutanı
Ethem
Efendiler, bu yazıya ilişik olan telgraflarda dikkati çeken noktalar
şunlardı:
Tevfik Bey, kardeşine diyor ki: "Simav Bölgesi Komutanlığı‘na kesinlikle
ihtiyaç yoktur. Bu bölge komutanının Eskişehir’e dönmesi için şimdi emir
verdim." Tevfik Bey, İsmet Paşa’nın halka yönelik yayınladığı
bildirisini de şöyle yorumluyordu:
"Bu bildiri, bulunduğumuz yerlerde bizim adaletsiz, emniyetsiz ve
namussuzcasına hareket ettiğimizi ilân ediyor... Kuvva-yı Seyyare, bunu
kesinlikle kabul etmez. Bu konular aydınlanıncaya kadar, Kuvva-yı
Seyyare, Batı Cephesi Komutanlığı‘nı tanımayacaktır."
Bunun üzerine, Ethem Bey, İsmet Paşa’ya yazdığı telgrafta, kardeşinin
üzüntüsünden söz ettikten sonra, bu işlerin kendisinin dönüşünden
sonraya bırakılmasını rica ediyor. Kardeşine de, durumu Batı Cephesi
Komutanlığı‘na yazdığını, ancak kendisinin de ölçülü ve nezaketli
davranması ve karşılık vermesi gerektiğini bildiriyor. Tevfik Bey, 28
Kasım 1920’de Ethem Bey’e yazdığı karşılık telgrafında:
"Namusumuzla oynayan Batı Cephesi Komutanı‘nı bundan böyle âmir olarak
tanımayacağımı ve Simav’a gönderdiği komutanına, bugün yanındakilerle
birlikte Eskişehir’e dönmesi için emir verdiğimi... yazmıştım" dedikten
sonra, "Bu hususta başka bir şey düşünemem ve düşünebilmek imkânı da
yoktur, efendim" diyordu.
Tevfik Bey’in kardeşine çektiği ve yine aynı tarihli bir telgrafında da:
"... En ufak bir şey hissedersem bu yeni kurulan komutanlığın bütün
mensuplarını gözaltında Batı Ordusu’na geri vereceğim. Batı Ordusu
Komutanı İsmet Bey’in bu cephe komutanlığını idare edemeyeceğini
anlıyorum" denilmekte idi.
Efendiler, bundan sonra, Kuvva-yı Seyyare’nin savaş raporları, Ankara’da
Ethem Bey’e geliyor ve Ethem Bey tarafından Batı Cephesi’ne
gönderiliyormuş.
Bundan başka, Kuvva-yı Seyyare Komutanlığı, Batı Cephesi
haberleşmelerine sansür koymuş. Telgraf ve telefon hatlarının Kuvva-yı
Seyyare Komutanlığı‘nın haberleşmeleriyle meşgul olduğundan söz
edilerek, cephe ile haberleşmeler açık ve resmi şekilde yasaklanmış.
Aynı zamanda, Kuvva-yı Seyyare’nin Eskişehir dolaylarına saldıracağı
söylentisi yayılmıştır.
Ethem ve Tevfik Kardeşlerle Kendileri Gibi Düşünen
Saygıdeğer Efendiler, bu durumu hep birlikte incelemeye yardım edecek
kadar bilgi sunduğumu sanıyorum. Kolaylıkla anlaşılmakta idi ki, Ethem
ve Tevfik kardeşlerle, kendileri gibi düşünen bazı arkadaşları, Mllî
Hükûmete karşı isyana karar vermişlerdi. Bu kararlarının uygulanması
için Tevfik Bey cephede bahane ararken ve kuvvetlerini cepheyi terk
ederek toplarken, Ethem Bey, milletvekili olan kardeşi Reşit Bey ve daha
birtakımları da siyasî yoldan çalışıyorlardı. İsyan plânında başarılı
olabilmek için, herşeyden önce, buna engel sayılan Batı Cephesi’ndeki
ordunun başında bulunan komutanın itibar ve makamından düşürülerek
orduya hâkim olunması gerekiyordu. Ondan sonra da, Meclis kamuoyunu
tamamıyla kendi lehlerine çevirerek komutan, bakan veya hükûmet
düşürmekte kolaylık sağlamak önemli bir noktaydı. İşte bu maksatlarla
çalışmakta olduklarına bizde şüphe kalmamıştı. Ethem Bey’in İsmet
Paşa’ya ve kardeşi Tevfik Bey’e yazdığı telgraflarda kullandığı yumuşak
ve nazik bazı kelimelerin, biraz daha zaman kazanmak maksadına
dayandığına ve bu meseleyi İsmet Paşa ile Tevfik Bey arasındaki
anlaşmazlıktan doğan bir üzüntü dolayısıyla, en sonunda Tevfik Bey’in
öfkesine hâkim olmayarak biraz ileri gitmesinden ibaret gösterip,
kendilerinin pek yumuşak başlı ve alçak gönüllü olduklarını bir zaman
için daha göstermeye çalıştıklarına hükmetmemek mümkün değildi. Biz de,
durumu olduğu gibi ciddî saydık. Siyasî ve askerî tedbirlerimizi ona
göre uygulamaya başladık.
Efendiler, bildirmeliyim ki, gerek cephede gerek Ankara’da her bakımdan
ihtiyaç duyulan tedbirleri aldırmıştım. Ethem ve kardeşlerinin
isyanından asla çekinmiyordum. İsyan ettikleri takdirde, yola getirilip
cezalandırılacaklarına şüphem yoktu. Onun için, pek serin ve geniş
hareket ediyordum. Mümkün olduğu kadar kendilerini uyarıyla yola
getirmeye ve saygılı olmaya çalışmayı, bunu başaramadığım takdirde,
kamuoyunda daha çok açıklık kazanacak olan saldırganca faaliyet ve
hareketlerinin gerektirdiğini yapmayı tercih ediyordum. Bu düşünceyle, 2
Aralık 1920 tarihinde, Ankara’da bulunan Ethem ve Reşit Bey’lerle diğer
bazı kimseleri de yanıma alarak bizzat Eskişehir’e gitmeye ve orada
İsmet Paşa ile de birleşerek yüzyüze konuşmaya ve anlaşmaya karar
vermiştim. Ethem Bey’in bu geziye benimle gitmekten çekineceğini tahmin
ediyordum. Halbuki, Ethem Bey’i de birlikte alıp götürmek bence pek
gerekliydi. Bunun için istekli olsun olmasın, Ethem Bey’i de birlikte
götürmek veyahut ısrarı halinde ona göre bir tutumu benimsemek üzere
gereken tedbirlerin alınmasını da emretmiştim.
Gerçekten de ertesi günü, Ethem Bey, hastalığını ileri sürerek birlikte
seyahat edemeyeceğini bildirdi. Doktor Adnan Bey de Ethem Bey’in
rahatsızlığının seyahate engel olduğunu söyledi. Israr ettim. Nihayet 3
Ekim 1920 akşamı özel bir trenle Eskişehir’e hareket ettik. Ethem ve
kardeşi Reşit Beylerden başka yanımızda bulunan arkadaşlardan
başlıcaları şunlardı:
Kâzım Paşa, Celâl Bey, Kılıç Ali Bey, Eyüp Sabri Bey, Hakkı Behiç Bey,
Hacı Şükrü Bey.
4 Aralık, 1920 sabahı erkenden, henüz ben uykudayken tren Eskişehir’e
vardı. Daha önce İsmet Paşa’nın henüz Bilecik’te bulunduğu anlaşılmış
olduğundan Eskişehir’de durmayıp Bilecik İstasyonu’na gitmeye karar
vermiştik. Eskişehir’de uyandığım zaman, trenin niçin durduğunu ve
yoluna devam etmediğini sordum. Yaverlerim, arkadaşların sabah
kahvaltısı yapmak üzere istasyonun karşısındaki lokantaya gittiklerini
ve şimdi gelmek üzere bulunduklarını söyledi. Çabuk gelmeleri için haber
gönderilmesini istedim. Birkaç dakika sonra "hazırız" denildi. "Bütün
arkadaşlar geldi mi?" dedim. Bunun üzerine yapılan araştırmadan
anlaşıldı ki, herkes hazırdı ama Ethem Bey, bir arkadaşıyla birlikte
ortada yoktu. Derhal Ethem Bey’in kaçırıldığına hükmettim. Fakat bunu
kimseye söylemedim. Yalnız, "o halde" dedim. "Ethem Bey olmaksızın bizim
Bilecik’e gitmemizde bir fayda yoktur. İsmet Paşa’yı da buraya
çağırırız."
İsmet Paşa’da, telgraf başında yapılan özel bir görüşmeden sonra,
Eskişehir’e hareket etti. Daha önce, yalnız ve özel olarak görüşmemiz
gerekli olduğundan ben de bir iki istasyon ileri giderek buluştuk.
Birlikte 4 Aralık 1920 akşamı Eskişehir’e geldik. Orada bekleyen
arkadaşlarla hep birlikte bir lokantada yemek yedik. Ethem Bey yoktu.
Nerede olduğunu kardeşinden sordum. Rahatsız, yatıyor dedi. O gece İsmet
Paşa’nın merkezinde Kazım Paşa, Celâl Bey, Hakkı Behiç Bey’de hazır
olduğu halde, Reşit ve Ethem Bey’lerle konuşacaktık. Onun için Reşit
Bey, Ethem Bey’in hasta olduğunu söylerken, görüşmek üzere merkeze
gelebileceğini de eklemişti. Yemekten sonra merkeze gittik. Fakat Ethem
Bey gelmemişti. Reşit Bey’e ne vakit geleceğini sordum. Verdiği cevapta
şuydu: "Ethem Bey şu dakikada kuvvetlerinin başındadır!"
Bu habere rağmen, sakin olmayı ve görüşmeyi tercih ettik.
Şu noktayı da belirtmeliyim ki, ben Eskişehir’e resmî bir sıfatla
gitmemiştim. Orada hazır bulunan bazı arkadaşların yanında, İsmet Paşa
ile olan görüşme ve konuşmalarımızı, tarafsız bir arkadaş sıfatıyla
yaptığımı söylemiştim. İsmet Paşa, durumu, aralarında geçen
haberleşmeleri, Kuvva-yı Seyyare Komutan Vekili olarak Tevfik Bey’in
aldığı inatçı tavrı anlattı. Reşit Bey, kardeşleri ve kendi adına cevap
veriyordu. Reşit Bey, pek kaba ve saldırganca konuşmaya başladı.
Kardeşlerinin birer kahraman olduklarını, hiç kimsenin emri altına
girmeyeceklerini, bunu böylece kabul etmeye herkesin mecbur olduğunu
çekinmeden söylüyor; ordu, disiplin, komuta ve hükûmet kavramlarıyla,
bunların gereklerine dair ileri sürülen görüşlere kulak bile vermiyordu.
Onun üzerine, ben dedim ki: "Bu dakikaya kadar sizinle eski bir
arkadaşınız sıfatıyla ve sizin lehinizde bir sonuç almak için samimî bir
duyguyla görüşüyordum. Bu dakikatan itibaren arkadaşlık ve yakınlığım
son bulmuştur. Şimdi karşınızda Türkiye Büyük Millet Meclisi’nin ve
Hükûmeti’nin Başkanı bulunmaktadır. Devlet Başkanı olarak, Batı Cephesi
Komutanı‘na durumun gereğini yerine getirmek üzere yetkisini
kullanmasını emrediyorum." Hemen İsmet Paşa’da dedi ki: "Emrimde bulunan
komutanlardan herhangi biri bana karşı gelmiş olabilir. Ben onu yola
getirmeye ve cezalandırmaya güç yettirebilirim. Bu konuda daha kimseye
karşı güçsüzlüğümü itiraf etmiş ve hiç kimsenin bana ait olan bu görevin
kolaylıkla yerine getirilmesi için yardımını rica etmiş değilim. Ben,
durumun gerektirdiği işleri yaparım."
Tarafımdan ve İsmet Paşa tarafından alınan bu ciddî tavır üzerine, avazı
çıktığı kadar bağırırcasına konuşan Reşit Bey, derhal şimdi; ileri
gitmekte acele edilmemesini, kendisi kardeşlerinin yanına giderse bir
uzlaşma çaresi bulabileceğini söyledi. Bundan bir sonuç çıkmayacağı,
maksadın kardeşlerine durumu anlatmak ve zaman kazanmak olduğu
meydandaydı. Buna rağmen Reşit Bey’in bu teklifini kabul ettik. Ertesi
günü, İsmet Paşa’nın hazırlatacağı özel bir trenle Kütahya’ya
kardeşlerinin yanına gitmesi uygun görüldü. Kâzım Paşa’nın da Reşit
Bey’le birlikte gitmesi yerinde bulundu. Hareket ettiler.
Bilecik Görüşmesi
Saygıdeğer Efendiler, izninizle bu hikâyeyi şimdilik burada bırakacağım.
Aynı günde, yani 5 Aralık 1920’de Bilecik İstasyonunda bekleyen Ahmet
İzzet Paşa kuruluna temas edeceğim: Hatırınızdadır ki, İzzet Paşa’nın
istek ve teklifi üzerine, kendileriyle Bilecik’te görüşülmesine karar
verilmişti. Kurul, ayın dördünden beri beni Bilecik İstasyonunda
bekliyordu. Bu kurul, İzzet ve Salih Paşalarla elçilerden Cevat, Ziraat
Nâzırı Hüseyin Kâzım, Hukuk Müşaviri Münir Beylerden ve Hoca Fatih
Efendi’den kurulmuştu. Bilecik İstasyon binasının bir odasında
birleştik. İsmet Paşa’da beraberdi. Görüşme şöyle geçti: Ben, ilk söz
olarak, "Türkiye Büyük Millet Meclisi ve Hükûmeti Başkanı" diye kendimi
tanıttıktan sonra: "Kimlerle müşerref oluyorum?" sorusunu yönelttim.
Salih Paşa, benim maksadımı kavrayamadığı için, kendisinin Bahriye ve
İzzet Paşa’nın da Dahiliye Nâzırı olduğunu söylemeye çalışırken, ben
derhal, İstanbul’da bir hükûmet ve kendilerini o hükûmetin üyeleri
olarak tanımadığımı; eğer İstanbul’daki bir hükûmetin bakanları olarak
görüşmek istiyorlarsa, kendileriyle görüşmekte mazur olduğumu bildirdim.
Ondan sonra kimlik ve yetki söz konusu edilmeden görüşülmesi uygun
bulundu.
Konuşmanın bazı aşamalarında, Ankara’dan bizimle birlikte gelen bazı
milletvekili arkadaşları da bulundurdum. Birkaç saat süren konuşmadan
gelen kimselerin esaslı hiçbir bilgi ve anlayışa sahip olmadıkları
anlaşıldı. Sonunda, kendilerine İstanbul’a dönmelerine izin
vermeyeceğimi ve beraberce Ankara’ya gideceğimizi bildirdim.
Zaten, beklemekte olan trenle hareket edildi. 6 Aralık 1920’de Ankara’ya
geldik. İstanbul’dan gelen kurulu, itirazlarına rağmen alıkoymuştum.
Fakat, bunu ilân etmeyi yararlı bulmadım. Çünkü, İzzet ve Salih
Paşalarla diğerlerinden millî hükûmet işlerinde yararlanarak,
değerlerini korumak istedim. Bu maksatla, Ankara’ya gelir gelmez basına
verdiğim resmî bildiride, adı geçen kimselerin Büyük Millet Meclisi
Hükûmeti’yle görüşme yapmak bahanesiyle İstanbul’dan çıktıklarını,
memleketin iyilik ve selâmeti için daha yararlı ve daha etkili bir
şekilde çalışmak üzere bize katıldıklarını ilân ettirdim.
Ethem ve Kardeşleri Zaman Kazanmak İçin Bizi
Gerçekte mesele çözülmemişti. Yapacağım açıklamalardan anlaşılacaktır
ki, Ethem Bey ve kardeşleri zaman kazanmak için bizi yanıltmaya
çalışıyorlardı. Maksatları, mümkün olabildiği kadar yeniden kuvvet
toplamak; Düzce’de bulunan Sarı Efe kuvvetleriyle Lefke’de bulunan
Gökbayrak Taburunun kendileriyle birlikte isyan etmesini sağlamak; bir
yandan da cephe komutanlarını değiştirmek, ordudaki subay ve erlerin
kendilerine karşı koymamaları için propagandaya fırsat bulmaktı.
Gerçekten de, Simav ve Bölgesi Komutanı, Simav’a gitmek üzere
Kütahya’dan geçerken, Ethem ve Tevfik Bey’ler tarafından durdurulup,
kendi emirleri altında ve gösterecekleri yerde hizmet ettirilmek üzere
Kütahya’da kalması emredilmiştir. Bu emirlerinin onaylanması gereğini
de, 10 Aralık 1920’de Cephe Komutanlığı‘ndan istemişlerdir. Görülüyor
ki, her şey yoluna girdi denildiği halde, başlangıçtaki itaatsizlik
durumu aynen devam etmekteydi.
Efendiler, burada ufak bir noktaya dikkatinizi çekeyim. Ethem Bey,
cephede ve kuvvetinin başında olduğu halde, Tevfik Bey yine vekil olarak
yazışma ve işlemler yapıyordu. Bir tek kuvvet üzerinde aynı yetkide iki
ayrı komutan...
Cephe Komutanı, 13 Aralık’ta, sorulan soru ve alınan cevap örneklerini,
bilgi için bana göndermişti. Hükûmetçe, anahtarı olmayan şifrelerle özel
şifreler kullanılması genellikle yasaklanmıştı. Halbuki, Ethem Bey’in
özel memurları ve milletvekilerinden bazı arkadaşları, bu yasağa uymadan
şifre haberleşmelerine devam etmekte idiler. Pek tabiî bunlara engel
olundu. Bunun üzerine, Ethem Bey, İsmet Paşa’ya yaptığı 13/14 Aralık
1920 tarihli bir başvurusunda: "Bazı ihtiyaçlar ve benzeri eksikler için
Ankara ve Eskişehir Kuvva-yı Seyyare bağlantı subaylarına çekilen
telgrafların durdurulmakta olduğu anlaşılmıştır. Haberleşmelerimizin
yasaklanması veya güçlüğe uğratılması şeklindeki işlemlere lütfen son
verilmesini rica ederim" diyordu. Halbuki, bağlantı subaylarının açık
haberleşmeleri yasaklanmamıştı. Yasaklanan, özel şifreli haberleşmeydi.
Ethem Bey’in sözünü ettiği Ankara ve Eskişehir’deki subayların hiçbir
haberleşmeleri yasaklanmış ve bu subaylar tarafından da Ethem Bey’e
şikayette bulunulmuş değildi. O günlerde, Eskişehir’e çektirilmeyen bir
özel şifre vardı. Fakat o, komutan ve milletvekili diye imza atan Ethem
Bey’in bir arkadaşının şifresi idi. Onun için İsmet Paşa, Ethem Bey’e
verdiği cevapta bunu kendisine haber verenin kim olduğunun
bildirilmesini istemişti.
Efendiler, başlıbaşına dikkati çeken bir davranışı da burada belirteyim.
Bu tarihlerde Kütahya’da, Mutasarrıf Vekili Kadı Ahmet Asım Efendi
adında bir kişi bulunuyordu. Kütahya’da Mevki Komutanı ünvanıyla Ethem
Bey tarafından tayin edilmiş Abdullah Bey adında da biri vardı. Bu
komutan, kaçak asker ailelerinden bazılarını sürgün edilmek üzere
Kütahya Mutasarrıf Vekili Ahmet Asım Efendi’ye gönderir. Mutasarrıf
Vekili, sürgün işlemlerinin son çıkarılan kanun gereğince, İstiklal
Mahkemesi’ne ait olduğunu bildirerek, evrakı komutanlığa geri gönderir.
Bunun üzerine, Mevki Komutanı, Mutasarrıf Vekili’ni gece vakti makamına
getirtmeye kalkar. Mutasarrıf Vekili, gece meşgul olduğundan sabahleyin
görüşebileceğini bildirir. Komutanın gönderdiği erler, Mutasarrıf
Vekili’nin evinin kadınlara ait odasının kapısını kırmak sekliyle zorla
içeri girerler ve kendisini hakaret edici sözler söyleyerek alıp
götürürler. Sorguya çektikten sonra, aynı gece silahlı bir müfrezeyle on
dört saat uzaklıkta bulunan Kuvva-yı Seyyare Komutanı‘nın huzuruna
getirirler. Ondan sonra da Kütahya’dan çıkararak uzaklaştırırlar. Kadı
olmak ve Mutasarrıf Vekili bulunmak şekliyle, çeşitli bakanlıkların
büyük bir memuru durumunda olan bir kimsenin uğradığı bu saldırı ve
karşılaştığı ağır davranış, şüphesiz doğrudan doğruya Hükûmete
yöneltilmiş bulunuyordu. Bu olay üzerine, Meclis’te, Hükûmete gensoru
açıldı. İlgili Bakanlıklar, Cephe Komutanlığı‘ndan suçluların Harp
Divanı‘na verilmelerini istediler. Cephe Komutanı‘nın, Kuvva-yı Seyyare
Komutanlığı‘nca soruşturma yapılıp, sonucunun bildirilmesini isteyen
telgrafına, 19 Aralık 1920’de "Genel Kuvva-yı Seyyare ve Kütahya
Havalisi Komutan Vekili Mehmet Tevfik" imzasıyla gelen cevapta:
"Abdullah Bey her ne yapmışsa tarafımdan verilen kesin emir üzerine
yapmıştır ve yapmaya da mecburdu. Bu konunun gerekçesi, ilgili
Bakanlıklara sunulmuştur. Kendisinin geri dönmesi için kesin emir
verildiği, zâtıaliniz tarafından bildiriliyor. Döndüğü takdirde... mutlaka
idam edeceğim.." deniliyordu.
Efendiler, milletin vekillerinin emriyle görevine iade edilmek istenen
bir memurun idam edileceğinin bildirilmesi, elbette Anayasa ve kanun
hükümleriyle bağdaştırılamaz. 13 Aralık 1920 günü Ethem Bey, Ankara’daki
kardeşi Reşit Bey’le, makina başında açık telgraflarla uzun uzadıya
görüştü.Bu görüşmelerin özeti şuydu: Ethem Bey; "Bu konunun mutlaka
Meclis’te görüşülmesini sağlayınız. Sarı Efe denilen Edip’in kendi
müfrezesiyle Gökbayrak Taburuna katılması için haber gönderiniz. Meclis
aracılığıyla komutanları çektiriniz. Meclis kararıyla olmadığı takdirde,
bir yolunu bulup bunu hemen sağlayınız" diyor; "patlatacağı bombalarıda
İngilizlerin işiteceğini ve bunun patlamasının da pek yakın olduğunu
söylüyor. Reşit Bey’in verdiği cevaplar arasında da dikkati çeken şu
sözler yer alıyordu: "Kuvva-yı Seyyare’nin, düşmana karşı savunma
yapmamasını, bunu tümenlere bırakmasını ve Edip’le bizzat
haberleşmesini, buna engel olunduğu takdirde Cephe Komutanı‘yla yeniden
ilgisini kesmesini" söylüyordu.
Reşit Bey, bu haberleşmelerle ilgili telgrafları olduğu gibi bana
gönderdi. Kendisi yanıma gelmedi. Zaten, Eskişehir’den Kütahya’ya gidip
döndükten sonra yanıma gelmemişti. Kendisini yanıma çağırttım. Ne
istediklerini sordum... "Cephe komutanlarını değiştiriniz" dedi. "Yerine
koyacak adamlarımız yoktur" dedim. "Beni tayin ediniz, ben daha iyi
yaparım" dedi. "Cephe komutanlarını değiştirmek önemli bir meseledir.
Genel durumumuzu zayıflatır. Böyle bir teklifi kabul etmek kolay
değildir. Uygun da düşmez" cevabını verdim.
Aynı gün, yani 13 Aralık 1920’de Ethem Bey’e yazdığım bir telgrafta,
Reşit Bey’le makina başında yapılan haberleşmeleri okuduğumu söyledikten
sonra, bu konunun resmen Meclis’e getirilmesinin ve görüşülmesinin uygun
olmadığını, Edip’in yerinden oynatılmasının da doğru bulunmadığını
bildirdim. Aynı tarihte, Ethem Bey verdiği cevapta; konunun ciddî
olduğunu söyleyerek, komutanlar aleyhine sözler sarfediyordu.
Efendiler, Ethem ve kardeşleri cephede bulunan komutanları
beğenmiyorlar, onların emirlerine uymuyorlar. Bakanlıkları ve Hükûmeti
tanımıyorlar. Yalnız, sözde bana itaat ediyorlar ve Meclis’i de kendi
isteklerine göre harekete geçireceklerini umuyorlar. Bana ve Meclis’e
karşı hoş görünerek, büyük bir gayretle hazırlıklarını tamamlamaya
çalışıyorlardı. Ethem Bey, 18/19 Aralık tarihli bir telgrafıyla da, yine
Edip’in müfrezesiyle kendisine katılmasının sağlanmasını benden rica
ediyordu. İsteğini haklı göstermek için de diyordu ki:
"Anadolu’daki isyan hareketlerinin bastırılması sırasında, durum gereği,
Biga dolaylarında bıraktığım ve sonradan geçici olarak Düzce’ye
gönderilen Birinci Kuvva-yı Seyyare’ye bağlı ve büyük bir kısmı İzmir ve
dolayları gönüllülerinden oluşan 250 süvari, 200 piyade, bir dağ topçu
takımı, iki makineli tüfek, 30 kişilik karargâh süvari erlerinden kurulu
Edip Bey Müfrezesinden, İzmir sınırına yaklaşmamız dolayısıyla daha çok
yararlanılacağı doğaldır. Bununla birlikte, sürekli başvuru yapılmakta
olduğundan ve Edip Bey tarafından, o bölgede güvenliğin tam olarak
sağlandığı bildirildiğinden, bu bölgenin uygun görülecek başka bir
birliğe teslim edilerek, Edip Bey’in müfrezesinin savaş araçlarıyla
birlikte Kuvva-yı Seyyare’ye katılması hususunun ilgili makamlara emir
ve gönderilmesi rica ederim."
Efendiler, bu telgrafta ileri sürülen düşüncelere, en tecrübesiz ve en
basit düşünceli birinin bile inanabileceği kabul edilebilir mi?
Kütahya’da bulunan bir kişi, bana, İzmir sınırına yaklaşmaktan söz
ediyor, Düzce ve dolaylarında durumun güvenilir olduğunu benden daha iyi
haber alıyor. Edip Bey Müfrezesinin kuvvetini ayrıntılı olarak saydıktan
sonra, bu Müfrezenin savaş araçlarıyla birlikte kendisine katılması
ricasının bence kabul edilebilir bulunacağını zannediyor.
Bu telgraf üzerine, 19 Aralık 1920’de, Düzce’de bulunan Müfreze Komutanı
Edip Bey’e özel olarak bizzat yazdığım telgrafta, Ethem Bey’in
isteğinden ve bunun kendisince istendiğinin bildirildiğinden bahsederek,
müfrezenin o bölgede kalmasına kesin olarak ihtiyaç buluduğunu da
belirttim.
Edip, 19/20 Aralık 1920’de verdiği cevapta, müfrezesinin o bölgede
kalmasının zorunlu olduğunu bildirdi. Buna, müfrezesinin Kuvva-yı
Seyyare’deki kimseler gibi aynı ödenekle çalıştırılmalarının sağlanması
istirhamını ekleme fırsatını da kaçırmamıştı.
Efendiler, Ethem ve arkadaşları, Ankara yakınında Haymana’da da ayrıca
bir kuvvet toplamaya teşebbüs ettiler. Hırsızlık suçundan Ankara’da
tutuklu iken sonradan serbest bırakılan Van göçmenlerinden Musa Beyzâde
Abbas adında biri, elinde bir belge ve beş on kişiyle birlikte Haymana
bölgesinde adam toplamaya başladı. Bu adam 19 Aralık’ta yakalanabilmiş
ve Ankara İstiklâl Mahkemesi’ne verilmişti. Bunu yakalamak ve adamlarını
dağıtmak için çabucak özel bir düzen almak lâzım geliyordu. Bu maksatla,
Haymana’ya şimdi milletvekili bulunan Recep Zühtü Bey komutasında özel
bir kuvvet gönderilmişti. Recep Zühtü Bey, Abbas’ı üç arkadaşıyla
birlikte yakaladıktan sonra, büyük bir saldırıya uğrayacağını pek
muhtemel gördüğünden, tutukluları, yolunu değiştirerek Polatlı üzerinden
trenle Ankara’ya getirmeye mecbur olmuştu.
Efendiler, Demirci Efe, Ethem Bey’le haberleştikten sonra özel bir tavır
takındı. Bu sezilir sezilmez, Güney Cephesinde bulunan Refet Bey
süvarileri, derhal üzerine gönderildi. 15/16 Aralık 1920’de, Dinar
yakınındaki İğdecik köyünde, bir gece baskınıyla, Efe’nin kuvvetleri
dağıtılmış... Kendisi beş on kişiyle kaçmış. Efe, çok sonra bize sığınarak
affedilmiştir.
Efendiler, Reşit Bey, 20/21 Aralık gecesi evinde dört kişiye, ordu
birlikleriyle Kuvva-yı Seyyare arasında bir çatışma çıktığı takdirde,
subaylarımızla erlerimizi yanıltma görevi veriyordu. Bu dört kişi
şunlardı: Yeni Dünya Gazetesinden Hayri, Arif Oruç‘un kızkardeşinin oğlu
Nizamettin, Meşarel Fuat Paşa’nın oğlu Hidayet ve arkadaşı Şükrü
Bey’ler... Bunlar, 21 Aralık’ta trenle Eskişehir’e hareket ettiler.
Yanlarında Ethem Bey’in yazıcısı olan birisi de vardı. Bunların içinden
biri, trenin hareketinden önce, gizlice istasyondaki kaldığım binaya
gelip, bana durumu bildirdi. Bu kişi, propagandayı düzenlemek ve
yönetmekle görevliymiş. Başkanları Hidayet Beymiş. Para harcama yetkisi
de ondaymış. Durumu ihbar eden, yalnız olarak Kütahya’ya gidecek, Ethem
Bey’den talimat aldıktan sonra Eskişehir’e dönecekti. Diğerleri
Eskişehir’de bekleyeceklerdi.
Ben bu kişiye: "Biz Ethem Bey ve kardeşlerine karşı sevgi duyuyoruz.
Onlar boş yere telâşa düşüyorlar. Bu teşebbüslerinden üzüntü duydum.
Fakat Ethem Bey’in orduda bozgunculuk çıkarmak için vereceği talimatı
bilmek isterim" dedim ve arkadaşlarıyla birlikte kendilerini
hareketlerinde serbest bıraktım.
Eskişehir’de İsmet Paşa’ya, Afyon Karahisar’da Fahrettin Paşa’ya bilgi
verdim ve bu adamların takip edilmeleri gereğini bildirdim.
Haber veren, haberlerinin doğru olduğunu, sonradan davranışlarıyla ispat
etmiştir.
Efendiler, Kâzım Paşa, Reşit Bey’le beraber Kütahya’da Ethem ve Tevfik
Bey’lerle konuşma ve görüşmelerde bulunduğu zaman, Ethem Bey’in
sözlerinden, bana önemli olan noktaları şöyle özetlemişti:
1- Ankara’daki Hükûmet gayeyi gerçekleştirecek
durumda ve güçte değildir. Bu Hükûmete karşı uyuşuk davranmamız doğru
olmaz.
2- Silâhla karşı koymamızın anlamını kötüye
yoracaklardır. Fakat sonunda başarırsam herkes bana hak
verecektir.
3- Refet Bey’le aramızda bir gurur meselesi
geçmiştir. Mustafa Kemal Paşa, Refet Bey’in itibarına değer vererek
bizimkini kırıyor. Herhalde, Refet Bey’i önüme katarak Ankara’ya kadar
kovalamak isterim. Ölürsem de bu takipte öleyim.
4- Biz çoktan bu işi yapardık. Fakat Reşit ‘in
Ankara’da Meclis’teki durumu bizi aldatmıştır. Meclis’in ne önemi ve ne
hükmü vardır?
Kâzım Paşa2, bu görüşleri dinledikten sonra, "Türkiye’nin Batı
Cephesi’nden başka doğu’da, güneyde, merkezde de orduları vardır.
Bu orduların başında ve içinde çok değerli ve pek güçlü komutanlar ve
subaylar vardır, bütün bunlarla birlikte bir millet vardır" diyerek,
kendilerini yatıştırmaya ve ölçülü bir duruma getirmeye çalışmıştır.
Efendiler, Reşit Bey, Meclis’te ateşli telkin ve faaliyetlerde
bulunuyordu. Bir gün, Meclis’te kırk elli kadar milletvekili toplanmış.
Bunların cephedeki durumla ilgili bazı şüpheleri varmış. Bakanlar
Kurulu’nu davet ederek bunu anlamak istiyorlarmış. Bolu milletvekili
bulunan rahmetli Yusuf İzzet Paşa, bu durumu ve toplanan
milletvekillerinin isteğini bana bir mektupla bildirdi. Ben, toplantı
hâlindeki Bakanlar Kurulu ile beraberdim. Hükûmet üyeleri, "bu şekilde
toplanan milletvekillerinin herhangi bir konuda soru sormak için
Hükûmeti davet etmesi şekle uygun değildir, kabul edemeyiz" dediler. Ben
bu kararı, yine Yusuf İzzet Paşa aracılığıyla bildirmekle birlikte,
kişisel görüşüm olarak şunları da ekledim: "Siz milletvekilisiniz, ben
de başkanınızım. Herhangi bir konuda benimle görüşmek isterseniz,
memnuniyetle kabul ederim." Benim cevabımı, Yusuf İzzet Paşa, toplantı
halinde bulunanlara bildirdiği vakit, Reşit Bey ayağa kalkarak:
"Efendiler! bu cevap, göğsünüzü kapayın!" demektir. Yüksek malûmunuzdur
ki, askerlerin göğüslerinin kapalı bulunması disiplin gereğidir."
Reşit Bey’in, "Başkan bizi askerî disiplin altına almak istiyor" demek
istediği anlaşılıyor.
Söz konusu toplantıyı düzenleyenler hiç şüphe yok ki, Reşit Bey ile bazı
arkadaşlarıydı.
Reşit Bey, sözü Ankara’da bulunan İzzet Paşa kurulu ile yaptığı ilişki
ve görüşmelere de getirerek, "Paşalar İzmir’i, İstanbul’u kurtararak
barış yapabileceğini söylemek üzere geldikleri halde,
tutuklanmışlardır." şeklinde bir hava da yaratmıştı.
22 Aralık 1920 günü, Reşit Bey’le bakan ve milletvekillerinden on beş
kadar arkadaşı Hükûmetteki odama davet ettim. Bu arkadaşlar arasında
Celâl Bey, Kâzım Paşa, Eyüp Sabri Bey, Adnan Bey, Vehbi Bey, Hasan Fehmi
Bey, İhsan Bey, Kılıç Ali Bey, Yusuf İzzet ve Emir Paşa’lar vardı. Fevzi
Paşa Hazretleri de hazır bulundu. Bu kurula, bu konunun bütün gelişme
aşamalarını, gerekli belgeleri de göstermek şekliyle, açık bir şekilde
anlattım. Reşit Bey, söylediklerimin hiçbirini inkâr etmedi. Düşman
saldırılarına karşı tek kuvvetin Ethem Bey’in kuvveti olduğunu ve bizim
kurduğumuz tümenlerin çil yavrusu gibi dağılacaklarını söyleyerek,
mutlaka Ethem Bey kuvvetinin arttırılmasına ve desteklenmesine ihtiyaç
olduğunu bildirdi. Cevap olarak dedim ki: "Ethem Bey’in kendi komutası
altında kullanabileceği kuvvetin sayısı en çok bin iki yüz, iki bin
kişiden ibaret olabilir. Bu sayı artırılacak olursa, disiplinsizlik
dolayısıyla dağılıp felâkete yol açar. Herhalde, memleketin kaderinin
şahsa bağlı kuvvetlere değil, ancak Büyük Millet Meclisi’nin kanunlarına
bağlı düzenli birliklere emanet edilmesi gerekir. Kuvva-yı Seyyare,
belirli bir kadro halinde, verilen emirlere tamamen uymak ve boyun eğmek
şartıyla yararlı olabilir."
Reşit Bey, açıklanan gerçekleri kabullenmiş gibi görünen bir tavır
takındı. Bunun üzerine son bir faaliyet olmak üzere, Reşit Bey’in bazı
arkadaşlarla birlikte kardeşlerinin yanına giderek uyarılarda bulunması
kabul edildi.
Bundan sonra, nasihat vermek için gidecek olan kurula, meselenin çözüme
bağlanabilmesi için, şimdiye kadar yaptığım faaliyetlere de son
vereceğini bildirdim. Kurul, Kuvva-yı Seyyare’ye, Hükûmet’in son ve
kesin istekleri olmak üzere şu hususları bildirecekti:
1- Kuvva-yı Seyyare, diğer birlikler gibi emir ve
komutaya tam olarak uyacak ve kanun dışı her türlü taşkınlıklardan
kaçınacaktır.
2- Kuvva-yı Seyyare, kuvvetini arttırmak için
kendiliğinden hiçbir yerde, hiçbir şekilde adam toplamayacak ve bu
maksatla gönderdiği adamların faaliyetine derhal son verecektir. Asker
ihtiyacı, öteki birliklerde olduğu gibi, yapılacak başvuru üzerine Cephe
Komutanlığı‘nca sağlanacaktır.
3- Kuvva-yı Seyyare, kaçaklarını yakalatmak için
doğrudan doğruya adamlar görevlendirilip göndermeyecek; kaçaklar, diğer
birliklerinki gibi Cephe Komutanlığı‘nca takip ettirilecek ve
yakalattırılacaktır.
4- Kuvva-yı Seyyare mensuplarının ailelerine bakmak
üzere bazı yerlerde bulundurduğu bağlantı subaylarının kim oldukları
Hükûmetçe bilinecek ve bu bağlantı subaylarının ellerinde bulunan
şifrenin bir örneği de bize verilecektir.
Bu şartlar yerine getirildiği takdirde, Kuvva-yı Seyyare, şimdiye kadar
olduğu gibi belirli bir kadro dahilinde yine görevine devam edecektir.
Reşit Bey’le beraber Celâl, Kılıç Ali, Eyüp Sabri ve Vehbi Bey’ler, 23
Aralık öğle vakti Ankara’dan hareket ettiler ve 24 Aralık’ta öğleden
sonra saat 16,45’te Kütahya’ya vardılar.
Efendiler, Ethem ve Tevfik Bey’lerin Cephe Komutanının bilgi ve onayı
olmaksızın, bölgelerinde bulunan ordu birliklerini cepheye dağıtarak,
Kuvva-yı Seyyare’nin ağırlıksız erlerini Gediz’de ve Pehlivan Ağa
Müfrezesini Kütahya’da toplamış olduğunu haber aldım. Bunun üzerine
25/26 Aralık 1920’de, Kütahya’da bulunan Celal Bey ve arkadaşlarına
yazdığım açık bir telgrafta: "Bu hareket biçiminin taşıdığı maksat ve
anlamın ne olduğunu kesinlikle bilmek isterim. Bu konudaki görüşünüzün
bildirilmesini makine başında bekliyorum" dedim. Bu telgrafın bir
örneğini İsmet, Refet ve Fahrettin Paşalara, şifre ile bildirerek
dikkatlerini çektim. Kurul, ortak imza ile şu kısa cevabı verdi: "Rahat
olunuz, kötüye yorumlanacak herhangi bir davranış yoktur. Tevfik Bey
yarın gelecek, hep birlikte görüşeceğiz. Sonucu etraflı olarak sunarız."
Ben bu cevaptan, giden arkadaşların ya durumdan haberdar edilmeyerek
aldatılmakta olduklarını veyahut da tutuklanıp istenildiği gibi yazı
yazmaya mecbur edildiklerine hükmettim. Onun için, gerçek durumu
anlamamış ve kısa telgraflarıyla verdikleri güvenceye inanmış görünmek
istedim. Bu sebeple, cevap olarak: "Tevfik Bey ile de görüşmelerinden
sonra, memleket ve milletin yüksek çıkarlarını sağlayacak esaslar
üzerinde anlaşacaklarına şüphem olmadığını, bana gelen haberleri
dedikodu sayarak, Hükûmet’çe hiçbir tedbir alınmasına gerek bulunmadığı
yolundaki inancımı Hükûmet üyelerine anlatmayı başaracağımı, ancak
aramızdaki samimiyeti zedeleyen durumun bir an önce ortadan kalkmış
bulunduğu haberini beklediğimi, beni gönül kırıklığına uğratmamalarını"
yazdım.
Kurulun 26/27 Aralık 1920’de, ortak imza ile çektikleri etraflı ve açık
telgraflarındaki önemli noktalar şunlardı:
1- Güvenlik tedbirleri alındığına şüphe yoktur. Bu
tedbirlerin hepsi kendilerini savunmak içindir. Kendilerine karşı
çıkarılan ve yığılan kuvvetler ve yeni kurulan karakollar eski yerlerine
çekildiği takdirde, bu tedbirlerden de vazgeçeceklerdir.
2- Düşmanca hareketle karşılaşmadıkça, memleketin
gelecekteki selâmeti için ve zâtıdevletlerinin kişiliğine karşı
besledikleri içten bağlılık dolayısıyla her türlü fiilî hareketten
kaçınacaklarına en büyük yeminlerle söz vermişlerdir.
3- Kuvva-yı Seyyare’nin Konya ve Alaca’da bulunan
askerleriyle, Teğmen Sadrettin Efendi komutasında Konya’dan gelmekte
iken Fahrettin Paşa tarafından tutuklanan seksen neferin ve Kuvva-yı
Seyyare müfreze komutanlarından Kürt İsmail Ağa ile, Kalecik’teki
akrabasından cihada katılmak üzere askerlik yaşı dışındaki kimselerden
toplananların Kuvva-yı Seyyare’ye katılmalarına engel
olunmaması,
4- Kuvva-yı Seyyare’ye para verilmesi için Kütahya
Mutasarrıflığı‘na emir verilmesi,
5- Karşılıklı güven ve itimadın gerçekten kurulması
ve devam ettirilmesi için Fahrettin ve Refet Bey’lerin cepheden
uzaklaştırılmaları.
Bu noktalardan çıkan anlam nedir efendiler? Oraya giden arkadaşlarımızın
hepsinin birden bu anlamı anlayamayacaklarına ihtimal verilebilir miydi?
O halde, biraz önce işaret ettiğim gibi, Kütahya’ya giden kurul,
gerçekten tutuklanmıştı. Bu yazılan şeyler kendilerine yazdırılıyor.
Bunun böyle olacağını kurul gitmeden önce biliyordum. Bu yüzdendir ki,
Reşit Bey, Kâzım Paşa’yı birlikte götürmek için ısrar ettiği halde,
görüşmeler sırasında rastlantı sonucu solumda oturan Kâzım Paşa’ya
gitmemesi gerektiğini sezdirmiştim.
Çünkü, Kâzım Paşa’yı geçici olarak değil, sonuna kadar tutuklayarak,
imzasını kullanmaktan fazlasıyla yararlanabilirlerdi.
Asi Ethem ve Kardeşlerine Karşı Fiilî Harekâta
Efendiler, Kütahya’ya, Bakanlar Kurulu kararı ve kurulun geri dönmesi
gereğini bildirdikten sonra, cephe komutanlarına da âsî Ethem ve
kardeşlerine karşı fiilî harekâta geçmelerini emrettim.
Efendiler, askeri harekâtı çapulculuktan, devlet kurup yönetmeyi, şunun
bunun mâsum çocuklarını fidye dilenmek için dağlara kaldırmak
haydutluğundan ibaret zanneden, şarlatanlıklarıyla, yaygaralarıyla bütün
bir Türk vatanını bezdiren ve Türk milletinin Büyük Meclisi’ni
kendileriyle uğraştıran utanmaz, haddini bilmez, küstah ve herhangi bir
düşmanın boğazı tokluğuna casusluğunu, uşaklığını yapacak kadar aşağılık
ve seviyesiz yaratılışta olan bu kardeşleri, ellerindeki bütün kuvvetler
ve dayandıkları düşmanlarla birlikte yola getirmek ve ortadan kaldırmak
şekliyle, inkılâp tarihimizde, etkili bir ders örneği vermek zorunlu
görüldü. Onun için şöyle bir hazırlık yapmıştık:
Bursa’da bulunan Yunan kuvvetlerine karşı bir piyade tümeni bırakılarak,
iki piyade tümeni ile bir süvari tugayına Eskişehir’in güney batısında
ve Kütahya doğrultusunda yığınak yaptırılmıştı. Uşak’ta bulunan Yunan
kuvvetlerine karşı da, cephede yalnız bir tabur bırakılarak, iki piyade
tümeni ile yedi süvari alayına, Dumlupınar yakınlarında ve yine Kütahya
doğrultusunda yığınak yaptırılmıştı.
Kuvvetlerimiz, hareket emrini alır almaz, derhal Kütahya’da bulunan âsî
Ethem kuvvetleri üzerine yürüyüşe geçtiler. 29 Aralık 1920 günü
Kütahya’yı işgal ettiler. Üç gün sonra da Batı ve Güney Cepheleri’nden
hareket eden bütün kuvvetlerimiz, Kütahya’nın 30-40 kilometre ilerisinde
ve Gediz yönünde bir hatta birleştiler. Âsî Ethem, kuvvetlerini hiçbir
yerde durdurmaya ve direnişe geçirmeye cesaret edemeden Gediz üzerine
çekilmişti.
Efendiler, Türkiye Büyük Millet Meclisi’nin şuurlu ordusu, kendisini,
Büyük Millet Meclisi ve Hükûmeti’ni küçük görecek kadar beyinsizlik ve
budalaca gurur gösteren bu âsilere hak ettikleri yola getirme tokadını
vurmak için, önüne geçilmez bir hiddet ve şiddetle hareket ediyordu.
Nefes almaksızın kaçan âsî Ethem, "İstanbul’da Sadrazamlık Yüksek
Katına" diye şu telgrafı veriyordu:
Ankara’da tutuklanan sayın arkadaşlarınızın İstanbul’a geri
gönderilmeleri için, Ankara Meclis Başkanlığı‘na çektiğim protesto
yazısı aşağıda bilgilerinize sunulmuştur. Şimdi, Millet Meclisi’nin
kararıyla saldırıya uğramış bulunuyorum. Kuvvetim savunmaya hattâ karşı
saldırıya bile yeterli olmakla birlikte, karşımda ve yanlarımda
Yunanlılar bulunduğundan, tutulacak yol konusunda Yunan komutanlığı ile
anlaşmaya varılmış ise de, zâtıdevletlerinin onayını almayı da her
bakımdan lüzumlu buldum. Gereğinin yapılması, haberleşmelerin ve
Zâtıdevletlerinin emirlerinin alınmasının sağlanması için, Gediz telgraf
hattının onarımı ve düzeltilmesi, yüksek emirlerinize
sunulur.
Umum Kuvva-yı Seyyare ve Kütahya Bölgesi
Eski Komutanı ve Şimdiki Umum Kuvva-yı
Millîye Komutanı Ethem
Efendiler, bu telgrafta sözü geçen ve protesto yazısı denilen saçma
sapan bir telgraf, gerçekten de Meclis Başkanlığı‘na çekilmiş ve gizli
bir oturumda Meclis’e okunmuştu. Bu telgrafta kullanılan kelime ve
deyimler o kadar kaba ve edepsizcedir ki, bir defa okunduktan sonra bir
kere daha okunmasına ve dinlenmesine tahammül edilememişti. Bu kadar
bayağı, saçma sapan bir yazıyı huzurunuzda da sunmayı gerekli
bulmuyorum. Bu abuk sabuk yazı ile milletvekillerinin şahıslarına
hakaret edilerek, Millî Meclis’in yasallığına saldırılarak, İzzet Paşa
kurulunun İstanbul’a dönmekte serbest bırakılması isteniyordu.
Efendiler, kuvvetlerimiz Kütahya’ya girerken, ben de Meclis’te bazı
milletvekilleri tarafından sorguya çekilmiş bulunuyordum. Âsî Ethem’in
üzerine yürümemize, ona saldırmamıza ve onu takip etmemize karşı
çıkılıyordu. Fuat Paşa, Ethem ve kardeşini çekip çevirebildiği için
değiştirilmemesi yerinde olurmuş. Bütün anlaşmazlıkların sebebi, yeni
tayin ettiğim komutanların tecrübesizlikleri ve durumun gereğine uygun
tutum ve davranışlarda bulunmamaları imiş... Orduda ciddiyet ve disiplin
aramanın zamanı mı imiş; ya Allah korusun Ethem Bey orduyu dağıtırsa ne
yapacakmışım? Bu kadar önemli bir olaya kim ve nasıl karar vermiş? Böyle
bir karar, Meclis’e haber vermeden nasıl alınırmış? gibi, birçok soru ve
eleştirilerden sonra, "herhalde Ethem Bey ve kardeşleri vurulmamalıdır"
istekleri ileri sürüldü. 29 Aralık gününün bütün oturumlarını ve 30
Aralık gününün birkaç gizli oturumunu açıklamalar yapmakla geçirdim.
Durumun bütün aşamalarını belgeleriyle, delilleriyle ve gerçekleriyle
açıklamaya çalıştım. Bütün bu açıklamalarıma rağmen, tartışma bir türlü
son bulmuyordu. Her şey bir yana, yalnız Meclis’in yasallığına saldırma
maksadı güden telgraf, sahiplerini Hıyanet-i Vataniye Kanunu’na
çarptırmaya yeterliyken, bu âsîlerin aylardan beri devam edegelen
isyancı tutumları ve Millî Hükûmeti yıkmak ve kendi akıllarınca başka
türlü bir hükûmet kurmak düşüncelerini uygulamaya yeltenmeleri dikkate
alınmak istenmiyordu. Aksine, bunların ortadan kaldırılmaktan ve
cezalandırılmaktan kurtulmalarına çalışılmak isteniyor gibiydi. Bunun
sebebini kısaca açıklayayım Efendiler; milletvekillerinden bazıları,
durumun kişisel ve duygusal kırgınlıklarından doğduğuna inanmışlardı.
Gerçekten de, bu yolda sonsuz propaganda yapılmış ve kamuoyu yanıltılmak
istenmişti. Bir de, kuvvetli ve aşırı telkinler altında, Ethem
kuvvetlerinin çok ve yenilmesi güç olduğu sanılarak, bunların ordu ile
çatışması halinde, ordunun çil yavrusu gibi dağılacağını, o zaman da
durumun gerçekten feci olabileceğini düşünüyorlar ve böyle silâhlı bir
çatışmaya engel olmayı uygun buluyorlardı.
Efendiler, bu düşünceleri isabetli görüp ona göre hareket etmenin
sonucu, emir erliğinden gelen ve aslında daha yüksek bir düşünce
yeteneğine sahip bulunmayan Ethem’in, koskoca Türk vatanında
diktatörlüğünü kabul ve onaylamak olacağını anlamamak mümkün müydü?
Meclis’in heyecan ve kararsızlığını giderecek inandırıcı bir konuşma
yaparak, gizli oturumlardaki görüşmeleri, çarpışmanın fiilî sonuçlarını
beklemek üzere kapattık.
Ethem ve Kardeşleri Kuvvetleriyle Birlikte Düşman
Efendiler, Ethem kuvvetlerinin peşine düşen birliklerimiz, 5 Ocak 1921
günü Gediz’i işgal ederek, o civarda toplandılar. Ethem ve kardeşleri
de, kuvvetleri ile birlikte düşman saflarında lâyık oldukları yeri
aldılar. Artık, Ethem olayı diye bir şey kalmamıştı. Ordumuzun içinde
bulunan düşman kovularak kendi cephesine gönderilmişti. Bundan sonra,
karşımızda yalnız bir tek düşman cephesini ve bu cephe ile ilgili
olayları göreceğiz. Gerçekten de bir gün sonra, 6 Ocak 1921’de Yunan
ordusunun tamamı bütün cephe üzerinde her noktadan saldırıya geçti.
Efendiler, o günkü askerî durumu basit bir şekilde açıklamak için şöyle
diyeceğim:
Birinci İnönü Zaferi
İznik’ten, Gediz üzerinden Uşak’a kadar bir hat çekildiğini düşününüz,
bu hattın, Gediz’in kuzeyinde kalan parçası iki yüz kilometredir.
Gediz’den Uşak’a olan parçası da otuz kilometre kadardır. Düşman, üç
tümenle bu hattın kuzey ucundan Eskişehir üzerine yürüdü. Bizim Gediz’de
bulunan önemli kuvvetlerimiz Eskişehir üzerinden bu düşman tümenlerini
karşılamaya mecburdu. Karşıladı ve yendi. İnkılâbımızın tarihine,
Birinci İnönü Zaferi’ni kaydetti.
Güney Cephesi’ne ait olan kuvvetler, eski yerlerine Dumlupınar’a
gönderildiler. Kütahya’da yalnız 61. Tümen, iki alay kadar kuvvetiyle
İzzettin Bey (Ordu Müfettişi İzzettin Paşa’dır) komutasında
bırakılmıştı.
Efendiler, 8 Ocak 1921 Cumartesi günü, Meclis’in açık oturumunda durumu
anlatıyordum. Artık, herkes gerçeği görmüş ve anlamıştı. Ethem ve
kardeşlerinin lehinde ve yumuşak hareket edilmesi görüşünde olanlar, bu
defa aleyhlerinde ve pek coşkun idiler. Ben konuşurken, "Ethem, Tevfik
ve Reşit Bey’lerin" diyerek konuşmama itiraz edildi. Yükselen bir ses:
"Paşa Hazretleri, artık "Bey" demeyiniz, "Hâin" deyiniz", uyarısında
bulundu. "Ethem ve Tevfik hainleri diyeceğim, fakat daha Büyük Millet
Meclisi üyesi sıfatını taşıyan Reşit Bey için de aynı sözü kullanmak
mecburiyetindeyim. Yüce kurulunuza olan saygım dolayısıyla bunu
söyleyemem. Önce, Reşit Bey’in Büyük Millet Meclisi üyeliğinin
kaldırılmasına oy vermenizi rica ederim" dedim.
Düşmanla İşbirliği Yapan Manisa Milletvekili Reşit Bey’in
Başkan, "Millet ve memleketin yüksek çıkarları aleyhine silâh kullanarak
düşmanlarla işbirliği yapan Manisa milletvekili Reşit Bey’in
milletvekilliğinin kaldırılmasını kabul buyuranlar el kaldırsın!" dedi.
Eller kalktı, kabul olundu.
Yunan ordusunun giriştiği bu saldırıda, Ethem ve kardeşleri de,
kendilerine düşen görevi yerine getirmekten geri dumadılar. Tekrar
Kütahya’ya yönelerek, orada bulunan zayıf tümenimize saldırmaya
başladılar. İzzettin Paşa’nın sağlam karakteri, bilgili komutası ve
emrindeki Türk subay ve erlerinin yüksek kahramanlıkları Ethem ve
kardeşleriyle saldıran hain kuvvetleri yenerek geri çekilmeye mecbur
etti. Eğer, kendi şahısları da dahil olmak üzere toptan yok edilmekten
kurtulabilmişler ise, bunu da hiç sevmedikleri Refet Paşa’ya borçlu
olduklarını söylemeliyim. Bu noktayı açıklayıvereyim:
Refet Paşa, iki süvari tümeniyle, Dumlupınar’dan on kilometre kadar
doğusunda Küçükköy’de bulunuyordu. Kütahya’da bulunan 61. Tümen’e
batıdan saldıran Ethem kuvvetlerini derhal yenmek ve yok etmek üzere
hareketi emrolundu. Refet Paşa, kendi süvarileriyle Ethem kuvvetlerinin
yan ve arkasına gidecekti. Bulunduğu yerden kuzeye, Kütahya’ya bakılacak
olursa, bu görevin doğal bir yürüyüşle ve pek etkili bir şekilde
yapılabileceği meydandaydı. Halbuki Refet Paşa, gereken yere gitmemiş.
Bunun ters tarafına, Kütahya’nın batısına değil, doğusuna Alayunt’a
gitmiş. Süvari kuvetleri, 12 Ocak 1921 günü öğleye doğru Alayunt
bölgesine ulaştı.
Refet Paşa, İzzettin Paşa ile görüşmek üzere Kütahya’ya gitti. İzzettin
Paşa, süvari tümenlerinin Kütahya güneyinden, Yellice Dağı batısından,
tamamen süvariden oluşan Ethem kuvetlerinin gerilerine gönderilmesini
teklif etmiş.
Refet Paşa, iki tarafın savaş durumu hakkında tam bir bilgisi olmadığını
ileri sürerek, böyle bir harekete yanaşmamış... Refet Paşa, İzzettin Paşa
kuvvetleri, doğuya, Porsuk Suyu gerisine çekilme durumu ile
karşılaşırsa, süvarileriyle Kütahya ovasından âsîlerin yan ve gerilerine
saldırıyı düşünüyormuş. Atlı âsîlerin hayvanlarından inip, piyade
tümenimiz karşısında yaya olarak savaştığı en zayıf durumunda bile,
üzerine yürümekte kararsızlığa düşen komutanın, piyade tümenimiz
yenilmiş olarak geri çekilirken atları üzerinde bulunacak, manevî
güçleri yükselmiş âsîlerin, hangi yanına ve nasıl saldırmayı düşündüğü,
gerçekten her asker için üzerinde durup düşünülecek bir meseledir. Böyle
bir şey olamaz! Bu düşman süvarisi, geri çekilmeye mecbur ettiği
piyadeyi bırakıp Refet Paşa süvarileri üzerine atılmayacak mıydı?
Efendiler, savaş alanına, top ve tüfek sesine gelen kuvvetin bir tek
tüfek atmadan, savaşmakta olan kendinden üstün bir kuvvetin yenilmesini
beklemesi, ondan sonra iş görebileceğini sanması, yalnız asker olanların
değil, en sade görüşlü insanların bile akla yatkın bulacağı bir düşünce
değildir. Görev ve fedakârlık, savaşan birliklerin yenilmeden,
çekilmeden başarısını sağlamaya çalışmakla yerine getirilir.
Arkadaşı savaşırken ve yardıma muhtaç iken, seyirci kalmış olan
komutanlar, arkadaşının yenilgisine şahit olabilirlerse de tarihin
amansız eleştiri ve suçlamalarından asla kurtulamazlar.
İzzettin Paşa, 11 Ocak 1921 öğlesinden 13 Ocak gece yarısına kadar devam
eden şiddetli ve kritik çarpışmalar sırasında, süvari gruplarının da
saldırıya katılması zamanının geldiğini, Genelkurmay Başkanlığı‘na
bildirmişti. Refet Paşa, Güney Cephesinden getirtmekte olduğu 8. Tümen
yetişebildiği takdirde, 14 Ocak’ta saldırıya geçmek niyetinde olduğunu
birliklerine bildiriyordu. İzzettin Paşa, 11, 12, 13 Ocak günlerinde
yalnız başına düşmanla savaştıktan sonra, akşam gün batarken yaptığı bir
karşı saldırıyla âsîleri yenerek kaçmaya mecbur etti. Refet Paşa, savaşa
seyirci olmak şekliyle büyük bir fırsatı kaçırdı; Ethem’in ve
kuvvetlerinin geri çekilmesine elverişli bir durum yarattı. 14. gün emri
altında bulunan bütün süvari kuvvetlerini Süvari Tümen Komutanları‘ndan
Derviş Bey’in (Kolordu Komutanı Derviş Paşa’dır) emrine vererek, onu
Ethem’in izlenmesi ile görevlendirdi. Derviş Paşa, Afşar’da özellikle
Gediz’de, Ethem kuvvetlerinin gerilerine doğru, geceleri de yürümek
şekliyle indirdiği korkunç darbelerle Ethem, Tevfik ve Reşit kardeşleri
sersem etti. Kuvvetlerinin toplanmasına zaman bırakmadı. Derviş Bey,
Ethem ve kardeşlerini, 14 Ocak’tan 22 Ocağa kadar dokuz gün nefes
aldırmaksızın durmadan takip etmiştir. Sonunda, bütün Ethem kuvvetleri
esir edilmiş; yalnız Ethem, Tevfik ve Reşit kardeşler yine bir görev
almak üzere düşman ordugâhına kaçabilmişlerdir.
İzzet ve Salih Paşalar Ankara’dan Memnun Görünmüyorlar,
Saygıdeğer Efendiler, Ankara’da bulunan İstanbul’lu misafirlerimize, bir
buçuk aylık misafirlikleri sırasında çok şeyler göstermek fırsatına
sahip olduğumuzu sanıyorum. Âsî Ethem ve kardeşlerinin kuvvetleri
ortadan kaldırıldı. Yunanlıları İnönü‘de üç günde yendik. Büyük Millet
Meclisi’nin ferahlayacağı ve memnun olacağı yeni bir devir açıldı.
Fakat, İzzet ve Salih Paşalar, bunların hiçbirinden memnun
görünmüyorlar, doğduğu yerin özlemine tutulmuş gibi de, payitahta gitmek
istiyorlardı. İstanbul’daki arkadaşlarının da çok merakta oldukları
anlaşılıyordu.
Efendiler, bu tarihten bir hafta kadar sonra Kocaeli Komutanlığı‘ndan
şöyle bir telgraf aldım:
Geyve İstasyonu
Büyük Millet Meclisi Başkanlığı‘na
Memleketin yüksek yararları ile ilgili önemli bir konu üzerinde,
Sadrazam Paşa’nın zâtıdevletleriyle makine başında görüşmek istedikleri,
İstanbul Telgraf Genel Müdürü‘nün 26.1.1921 günü saat 16.30’da
yazdırdığı telgrafla bildirilmektedir. Bu konudaki emirleri arz ve rica
olunur.
Kocaeli Komutanlığı‘na aynı gün makine başında verdiğim cevapta dedim
ki:
"İstanbul Geyve ile doğrudan doğruya nasıl haberleşebilir? İstanbul’da
Tevfik Paşa ile veya herhangi biriyle haberleşip ilişki kurabilmekliğim
Bakanlar Kurulu’nun ve belki de Meclis’in kararına bağlı olduğundan, bu
konuda şimdiden bir şey diyemem. Tevfik Paşa ile telgraf memurunun bile
açıktan açığa haberleşmede bulunması, yabancıların gözünde İstanbul’a
karşı olan durumumuzu sarsacağından, doğru olmaz. Ancak, Tevfik Paşa’nın
benim şahsıma değil de, Türkiye Büyük Millet Meclisi Hükûmeti’ne bir
başvurusu varsa, bu başvurunun kabulü doğaldır. Bu noktanın özel olarak
ve aynı yolla kendisine duyurulmasında bir sakınca yoktur."
İstanbul’dan Adapazarı‘na telgraf ve oradan da Geyve’ye askerî
makamların kontrolu altında bulunan telefon hattı vardı. Tevfik Paşa’nın
benimle kapalı olarak görüşmek istemesi üzerine, İstanbul teli Ankara’ya
bağlandı.
Tevfik Paşa’dan açık olarak şu telgrafı aldım:
İstanbul
Türkiye Büyük Millet Meclisi Başkanı
Mustafa Kemal Paşa Hazretleri’ne
25 Ocak tarihinde Paris’te toplanan konferans tarafından alınan
kararlar gereğince, Doğu Meselesinin çözümünü görüşmek üzere, 21
Şubat’ta Londra’da İtilâf Devletleri delegeleriyle Osmanlı ve Yunan
Hükûmetleri delegelerinden oluşan bir konferans toplantıya
çağırılacaktır. Yürürlükteki antlaşmada, daha sonraki olaylar
dolayısıyla zorunlu değişiklikler yapılacaktır. Osmanlı Hükûmeti’ne
gönderilecek davet için, Mustafa Kemal Paşa’nın veya Ankara’ca
kendilerine gerekli yetki verilmiş olan delegelerin, Osmanlı delegeler
kurulu arasında bulunması şart koşulmuştur. Bu kararlar, İtilâf
Devletleri’nin İstanbul temsilcileri tarafından bildirildi.
Görevlendireceğiniz delegelerin, buradan seçeceğimiz kimselerle
birleşerek yola çıkmaları için karar ve cevabınızı bekliyorum. Nazik bir
zamanda bulunmamız dolayısıyla, bu gibi önemli bazı durumların
bildirilmesi için, hattın açık bulundurulmasını rica ederim. Makine
başında hemen cevap vermek mümkünse, telgraf başında beklemekteyim. Bir
de şifre var efendim.
Tevfik
Şifrenin çözülmüş şekli de şuydu:
İstanbul
Saat: 20.00
Mustafa Kemal Paşa Hazretleri’ne
Londra Konfrensı‘nda güçlü konuşabilmek için Yunanlıların bir kolorduyu
İzmir’e göndermekte, Trakya’daki kuvvetlerini de Anadolu’ya kaydırmakta
olduğu ve on güne kadar bir saldırı hareketine başlayacakları, inanılır
kaynaklardan haber alınmıştır.
Tevfik
Efendiler, Tevfik Paşa’ya cevap olarak çektiğim telgraf şuydu:
Tel
Ankara 28.1.1921
İstanbul’da Tevfik Paşa Hazretleri’ne
İlgi: 27.1.1921.
Millî iradeye dayanarak Türkiye’nin kaderini elinde tutan yasal ve
bağımsız tek hâkim kuvvet, Ankara’da sürekli olarak toplanan Türkiye
Büyük Millet Meclisi’dir. Türkiye ile ilgili bütün meselelerin çözümünde
ve her türlü dış ilişkilerde başvurulacak tek yer, yalnız bu Meclis’in
hükûmetidir. İstanbul’daki herhangi bir kurulun, hiçbir bakımdan yasal
ve hukukî bir durumu yoktur. Bundan dolayı, böyle bir kurulun kendine
hükûmet adını vermiş olması, milletin hayatı ile ilgili konularda,
dışarıya karşı kendini muhatap göstermesi uygun görülemez. Kurulunuza
düşen vatan ve vicdan görevi, derhal gerçeğe ve duruma uyarak, millet ve
memleketimiz adına yasal yetkiye sahip hükûmetin Ankara’da olduğunun
İtilâf Devletleri’nce anlaşılmış olduğu şüphesiz bulunduğu halde, adı
geçen devletlerin bu görüşlerini açıkça belirtmekte gecikmeleri,
İstanbul’da aracı bir kurulun varlığının kendileri için yararlı
olabileceğini sanmaktan ileri gelmektedir.
Türkiye Büyük Millet Meclisi Hükûmeti, Barış ve güvenliği büyük bir
ciddiyet ve samimiyetle arzu ettiğini ve yalnız millî haklarının
tanınmasını istemekten ibaret olunan şartlarını defalarca ilân etmiş, bu
hakların onaylanması halinde, teklif edilecek görüşmeleri kabule hazır
olduğunu bildirmiştir. İtilâf Devletleri, Londra’da toplayacakları
konferansta, Doğu Meselesini hak ve adalet ölçüleri çerçevesinde çözmeye
karar vermişlerse, davetlerini Türkiye Büyük Millet Meclisi Hükûmeti’ne
doğrudan doğruya yapmalıdırlar. Yukardaki şartlara uygun olarak
yapılacak davetin, Türkiye Büyük Millet Meclisi Hükûmeti tarafından iyi
karşılanacağını tekrar bildiririz. Saat 00.30.
Türkiye Büyük Millet Meclisi Başkanı
Mustafa Kemal
Saygıdeğer Efendiler, aslında maddî ve manevî bakımdan hükmü kalmamış ve
fakat, varlığını devam ettirmesi de çok zararlı olan İstanbul
Hükûmeti’ni ortadan kaldırmak önemliydi. Buna engel olanların başında
Padişah ve Halife bulunuyordu. Bu bakımdan, durumun açıklık kazanması
için yapılacak, ilk iş, bu makama Türkiye Büyük Millet Meclisi’ni ve
Hükûmeti’ni tanıtmak olmalıydı. Zaten, elimizde olmayan ve ilişkimiz
bulunmayan bu makama, henüz başka bir işlem uygulayabilecek maddî bir
gücümüz de yoktu.
Tevfik Paşa ve Arkadaşları Anadolu’yu
Tevfik Paşa, Kabinesini toplamış, cevap verdi. Bunu da olduğu gibi
bilginize sunacağım:
İstanbul
Ankara’da Mustafa Kemal Paşa Hazretleri’ne
İlgi: 28 Ocak 1921 tarihli üç ayrı telgrafları.
Bugünkü Hükûmet, İstanbul ile Anadolu’nun birleşmesindeki çıkarlara
öteden beri değer verdiğinden, bu maksatla iş başına gelmiş ve şimdiye
kadar bu uğurda çalışmıştır.
Milletin hâkimiyet haklarını korumak için harcadığınız emeklerin ve
verdiğiniz kurbanların, karşısında bulunduğumuz elverişli durumu
yarattığına, onda büyük ölçüde, etkisi olduğuna inanıyoruz. Bu sebeple,
millete bir yarar sağlayacak olan tekliflerinizi kabule hazırız. Bu
bakımdan, bildirdiğiniz hususlarla ilgili görüşlerimizi aşağıda
açıklıyorum:
Konferansa dolaylı olarak çağrılmanız doğaldır. Çünkü, İtilâf
Devletleri’nin temsilcileri buradadır. Bu bakımdan, durumun, İstanbul’da
bulunan ve sizinle işbirliği yapmaya çalışan bir hükûmet aracılığıyla
bildirilmesi pek doğal görülmelidir. Şimdiye kadar Anadolu’yu tanımaya
bile lüzum görmeyen Avrupa Hükûmetlerinin, özellikle Anadolu
delegelerinin konferansta bulunmasını şart koşmaları, sevindiricidir. Bu
bakımdan, bir şekil meselesine takılarak, bu mutlu değişiklikten
yararlanmamak, millete karşı üzerinize aldığınız görev ile asla
bağdaşmaz. Zaten aramızda birleştiğimiz ilân edildikten sonra,
delegelerimiz ayrı ayrı değil, tek vücut demek olur. Delegeler,
kararlaştırılan esaslar çerçevesinde konuşacaklarına göre, bu konuda bir
sakınca düşünülemez. Bundan dolayı, devlet ve millete karşı
yüklendiğimiz görev, bu tarihî anda, bize uzatılan elden yararlanmamızı
kesinlikle emretmektedir. Bundan kaçınmanın, Yunan iddiaları karşısında
savunmasız kalınmasına ve memleketimizin daha uzun zaman harp
felâketlerine sahne olmasına yol açacağı düşünülmelidir. Aslında,
isteklerimizi konferans huzurunda öne sürmek ve hakkımızı Avrupa’da
duyurmak, konferansın sonuçsuz kaldığı kabul edilmiş olsa bile, yine
zarar getirmez. Zâtıâlilerinin ve arkadaşlarınızın vatanseverlikleri, bu
fırsatın kaçırılmayacağının güvencesidir. Şimdiye kadar eski
hükûmetlerce alınmış ve her iki taraf için kötü sonuç vermiş olan
kararların kaldırılması doğal olduğundan, aramızda artık ayrılık ve
gayrılık kalmamıştır. Ancak, İstanbul işgal altında bulunduğundan,
burada hükûmet işlerinin büsbütün ve tamamen İtilâf Devletleri’nin eline
geçmesine ve böylece antlaşmadaki İstanbul’la ilgili maddelerin
yürürlüğe konmasına yol açacaktır. Ayrıca, harp halinde bulunduğumuz
Yunan askerlerinin şu sırada İstanbul ve dolaylarında bulunuşu da bu
teklifleri, uygulanamaz bir duruma getirmiştir. Kabinemizin iş başında
kalma düşüncesiyle bu görüşlerin bir ilgisi bulunmadığı konusunda
güvence vermeyi bile gereksiz bulurum. Esasen, bugün bir an önce
çözülmesi gereken asıl sorun, vakti yaklaşmakta bulunan konferansa
delegelerimizi yetiştirmekten ibarettir. Biz, konferansta bulunmadığımız
takdirde, Yunanlılar katılacaklarından, yokluğumuzda hüküm giymek ve
dolayısıyla dâvâmızı kaybetmek tehlikesi ile karşılaşacağımız için, bu
konuda tarafımızdan sorumluluk kabul edilemeyeceğini bildirir; toplantı
gününden önce konferansta bulunmak çıkarımız gereği olacağından
degelelerinizin acele buraya gönderilmesini rica ederim.
Sadrazam Tevfik
Saygıdeğer Efendiler, Tevfik Paşa ve Hükûmeti, İstanbul ve Anadolu’nun
birleşmesi için çalışmış olduğunu söylüyor. Doğrudur. Biz de aynı şey
için çalışmakta idik. Şu farkla ki, Tevfik Paşa ve arkadaşları,
Anadolu’yu, eskiden olduğu gibi İstanbul’a bağlamak ve tutsak etmek
istiyordu. Hem de, düşman kuvvetlerinin işgali altında bulunan
İstanbul’a... Tevfik Paşa ve arkadaşları Anadolu’yu İstanbul Hükûmeti’ne
bağlamaya çalışıyor. Öyle bir hükûmete ki, dünyada varlığına göz
yumuluyorsa düşman emellerinin gerçekleşmesini kolaylaştırmaya yardımcı
olacak nitelikte kabul edildiği içindi. Tevfik Paşa ve arkadaşlarına
göre, elverişli bir durumun doğmuş olmasında Anadolu mücadelesinin çok
büyük etkisi vardı. Ama bu durumu yaratan yalnız Anadolu’nun mücadelesi
değildir. İhtimal ki bu ihtiyar diplomat, bu kerameti, kendisinin
iktidar konumuna gelmesinde hayâl ediyordu.
Tevfik Paşa’ya Şu Şekilde Cevap Verdim.
Ankara
İstanbul’da Tevfik Paşa Hazretleri’ne
27.1.1921 ve 28.1.1921 tarihlerinde yazdığım üç telgrafla yüksek
kişiliklerine, gereken ve benimsenip uygulanması zorunlu olan bütün
hususları açıklık ve kesinlikle bildirmiş olduğuma inanıyorum. Buna
rağmen, 29 Ocak 1921 tarihli telgrafınızda durumun daha gereken anlayış
ve isabetle değerlendirilmemekte olduğunu gördüm. Durumun önemi ve
zamanın nezaketi dolayısıyla, yüksek kişilikleri ile birlikte sayın
arkadaşlarınızın ve özellikle Zâtışâhâne’nin her bakımdan bir kez daha
aydınlatılmalarına yardımcı olmanız bir görev hükmüne
giriyor.
Düşünce ve değerlendirmelerinizden doğru sonuçlar alınmasını
kolaylaştırmak maksadıyla Türkiye Büyük Millet Meclisi’nce kabul ve
uygulanmakta olan Teşkilât-ı Esasiye Kanunu’nun temel maddelerini
aşağıda olduğu gibi bildiriyorum:
Teşkilât-ı Esasiye Kanunu Temel Maddeler
1- Hâkimiyet kayıtsız şartsız milletindir. Yönetim
şekli, halkın kaderini bizzat ve fiilî olarak yönetmesi ilkesine
dayanır.
2- Yürütme kuvveti ve yasama yetkisi, milletin tek ve
gerçek temsilcisi olan Büyük Millet Meclisi’nde belirir ve
toplanır.
3- Türkiye Devleti, Büyük Millet Meclisi tarafından
idare edilir ve hükûmeti "Türkiye Büyük Millet Meclisi Hükûmeti" adını
taşır.
4- Büyük Millet Meclisi, iller halkınca seçilmiş
üyelerden oluşur.
5- Büyük Millet Meclisi’nin seçimi iki yılda bir
yapılır. Seçilen üyelerin üyelik süresi iki yıldır ve yeniden seçilmek
mümkündür. Eski Meclis, yeni Meclis toplanıncaya kadar göreve devam
eder. Yeni seçimlerin yapılmasına imkân görülmediği takdirde, görev
süresi yalnız bir yıl uzatılabilir. Büyük Millet Meclisi üyelerinden
herbiri, yalnız kendini seçen ilin ayrıca vekili olmayıp aynı zamanda
bütün milletin vekilidir.
6- Büyük Millet Meclisi’nin Genel Kurulu, Kasım
başında, davetsiz toplanır.
7- Şeriat hükümlerinin uygulanması, bütün kanunların
yürürlüğe konması, değiştirilmesi, yürürlükten kaldırılması, anlatlaşma
ve barış imzalanması ve vatan savunmasıyla ilgili savaş ilânı gibi temel
haklar, Büyük Millet Meclisi’ne aittir. Kanun ve tüzüklerin
düzenlenmesinde, halk için en yararlı ve zamanın ihtiyacına en elverişli
fıkıh ve hukuk hükümleriyle, örf ve âdetler ve olagelenişler esas olarak
alınır. Bakanlar Kurulu’nun görev ve sorumluluğu özel kanunla
belirtilir.
8- Büyük Millet Meclisi, hükûmeti oluşturan
bakanlıkları, özel kanun gereğince seçtiği bakanlar aracılığıyla
yönetir. Meclis, yürütme ile ilgili işlerde bakanlara görev verir;
gerekirse bunları değiştirir.
9- Büyük Millet Meclisi Genel Kurulu tarafından
seçilen başkan, bir seçim dönemi süresince Büyük Millet Meclisi
Başkanıdır. Bu sıfatla Meclis adına imza atmaya ve Bakanlar Kurulu
kararlarını onaylamaya yetkilidir. Bakanlar Kurulu üyeleri içlerinden
birini kendilerine başkan seçer. Ancak Büyük Millet Meclisi Başkanı,
Bakanlar Kurulu’nun da doğal başkanıdır.
10- Teşkilât-ı Esasiye’nin bu maddelere aykırı
düşmeyen hükümleri eskisi gibi yürürlüktedir.
Bizce, yukarıda saydığım temel maddelere aykırı hareket etme imkân ve
yetkisinin bulunmadığı yüksek şahsiyetlerinin dikkatlerine önemle
bildiririm. Meclis Başkanlığı ile başlayan haberleşmenizin, gerektirdiği
işlemlerin yürütülmesi Bakanlar Kurulu’na bırakılmıştır,
efendim.
Türkiye Büyük Millet Meclisi Başkanı
Mustafa Kemal
Saygıdeğer Efendiler, bu telgrafımda temel maddeleri bildirilmiş olan
Teşkilât-ı Esasiye Kanunu1, bu tarihten henüz on gün önce, yani 20 Ocak
1921’de Meclis’ten çıkmıştı. Bu kanun, Meclis’in ve millî hükûmetin
durum ve yetkisini, şekil ve niteliğini tespit ve ifade eden ilk
kanundur. Meclis, 23 Nisan 1920’de açıldığına göre, bu ana kanunun
Meclis’ten çıkarılabilmesi için dokuz ay kadar bir zamanın geçmesi
zorunlu olmuştu. Bu zorunluluğun nereden doğduğu hakkında bir fikir
verebilmek için, izin verirseniz kısa bir açıklamada bulunayım:
Bilindiği üzere, Meclis’in açılmasından hemen sonra, pek gerekli
esasları içine alan bir önerge vermiştim. Meclis ve onun Bakanlar
Kurulu, bu esasları ilk günden yürürlüğe koymuş ve uygulamaya
başlamıştı. Bir yandan da, kurulmuş olan Temel Haklar Komisyonu, bu
önerge metni esas almak üzere, bir kanun tasarısı hazırlamaya başladı.
Nihayet dört aylık bir süre sonunda, bu Komisyon, "Büyük Millet
Meclisi"nin Kuruluş ve İşleyişi ile İlgili Kanun Maddeleri " başlıklı
sekiz maddelik bir tasarıyı Meclis’e getirdi. 18 Ağustos 1920 tarihinde
çok acele görüşülmesi kararıyla gündeme alınan bu kanun maddelerinin
uzunca bir gerekçesi vardır.
Komisyon tutanağının, Büyük Millet Meclisi’nin tarifini yapan satırları
arasında şu cümleler yazılıydı: "Halife ve Padişah’ın tutukluluğu ve
diğer olayların da buna eklenmesi ile ortaya çıkan güçlük karşısında,
kurulan Meclis’imizin sonsuz olarak bugünkü şekli ile devam etmesini
kabul etmek, aşırı ve özel durumlara doğal bir şekil vermek olur.
Halbuki, olağandışı durumların süreklilik kazanamayacağı bir kuraldır.
Buna göre, çiğnenen Hilâfet ve Saltanat hakkı ile, millet ve vatanın
bağımsızlığı yeniden kazanılıncaya ve kabul ettirilinceye kadar bu
durumun devamı, ancak, ana hedef olan bu kutsal gayelerin
gerçekleşmesiyle Meclis’in doğal bir duruma girmesi uygun görülmüştür.
Onun için, ikinci maddenin birinci fıkrası "amacın gerçekleşmesine
kadar" şartına bağlanmıştır. Gerçekten de, Meclis’in ne zamana kadar
toplanmakta devam edeceği konusunda belirli bir süre ve sınır
konmamıştı.
Bu sebepler ve bu görüş dolayısıyla, daha 1920 Ağustosunda Türkiye Büyük
Millet Meclisi’nin durum ve niteliği bakımından devamlı olmadığı
inancının hâkim olduğu anlaşılıyor.
Kanun maddelerinin birincisi de, "Büyük Millet Meclisi, yasama ve
yürütme güçlerini kendinde toplar, devlet idaresini doğrudan doğruya ve
tek başına ele almıştır" şeklindeydi. Bu madde ile Meclis’e verilen
yetkinin bile, gerekçeye göre, geçici olması lâzım geleceği doğaldı.
Niteliği bakımından geçici olan bir kuruluşun yetkisi de, var olduğu
sürece mevcuttur.
Temel Haklar Komisyonu’nun görüş ve kararı Meclis’te olduğu gibi
benimsendi. Hattâ Meclis üyelerinden birçoğu, maksadın açıklanmasında,
Komisyonun ifadelerini eksik bularak, bu ifadelere açıklık getirilmesi
teklifinde bulundular. Dediler ki, birinci maddenin başına "Hilâfet ve
Saltanat ile vatan ve milletin bağımsızlığı kurtarılıncaya kadar..."
şeklinde açıklık verecek kısmı eklemek gerekir. İkinci maddedeki "amacın
gerçekleşmesine kadar" ifadesi yerine de, aynı açıklığın verilmesi
gerektiği ileri sürüldü. Bu konu hayli tartışmalara yol açtı. Bazı
milletvekilleri, yalnız, "Hilâfet" kelimesini koyalım. "Saltanat"ı da
içine alır, dediler.
Bazı hoca efendiler, buna razı olmadılar. "Hilâfet manevi bir görevdir",
görüşünü ileri sürdüler. "Hilafet’te ruhbanlık yoktur" itirazına hoca
efendiler: "Saltanat, yalnız hükmettiği memleketleri içine alır. Hilâfet
ise, bütün dünyadaki müslümanları kapsar", diye cevap verdiler.
Bu tartışmalar günler ve günlerce devam etti. Çatışan görüşlerden biri
açıktı: "Halife ve Padişah vardır ve var olacaktır. O var olunca,
bugünkü durum, şekil ve yetki geçicidir. Hilâfet ve Saltanat makamı
otoriteyi ele alıp faaliyete geçme fırsatını bulunca, siyasî teşkilâtla
ilgili esasların ne olduğu bellidir, bilinmektedir. O bakımdan, yeni bir
şey düşünmek sözkonusu değildir. Hilâfet ve Saltanat makamı yeniden
işler duruma gelinceye kadar, Ankara’ya toplanmış olan birtakım
insanlar, geçici tedbirlerle çalışacaklardır."
Hilâfet ve Saltanat Konuları Üzerinde
Buna karşı olan görüşte açıklık yoktu. "Saltanat, millete geçmiştir,
saltanat kalmamıştır; Hilâfet de saltanat demektir, o halde onun da
varlığının bir anlamı yoktur" şeklinde, açık ve kesin konuşulamıyordu.
Otuz yedi gün sonra, 25 Eylül’de, bir gizli oturumda, Meclis’e bazı
açıklamalar yapmayı yararlı saydım. Ortaya atılan duygu ve düşüncelere
gerekli cevapları verdikten sonra, başlıca şu görüşleri ileri sürmüştüm:
"Türk Milletinin ve onun tek temsilcisi bulunan Yüce Meclis’in, vatanın
ve milletin bağımsızlığını, hayatını kurtarmaya çalışırken, hilâfet ve
saltanatla, Halife ve Sultanla bu kadar çok meşgul olması sakıncalıdır.
Şimdilik bunlardan hiç söz etmemek yüksek çıkarlarımız gereğidir. Eğer
maksat, bugünkü Halife ve Padişah’a bağlılık ve sadakattan ayrılmadığını
söylemek ve belirtmekse, bu kişi hâindir. Düşmanların vatan ve millet
aleyhinde kullandıkları bir maşadır. Buna halife ve padişah deyince,
millet onun emirlerine uyarak düşmanın emellerini yerine getirmek
mecburiyetinde kalır. Hain veyahut makamının güç ve yetkilerini
kullanması yasaklanmış olan kişi, zaten padişah ve halife olamaz. O
halde, "onu tahttan indirip yerine derhal diğerini seçeriz" demek
istiyorsanız, buna da bugünün durum ve şartları elverişli değildir.
Çünkü, tahttan indirilmesi gereken kişi, milletin yanında değil,
düşmanların elindedir. Onun varlığını yok sayarak bir diğerine bağlanmak
düşünülüyorsa, bugünkü halife ve sultan haklarından vazgeçmeyerek
İstanbul’daki kabinesiyle, bugün olduğu gibi makamında oturup
faaliyetini devam ettireceğine göre, Millet ve yüce Meclis, asıl
gayesini unutup da halifeler dâvâsıyla mı uğraşacaktır? Ali ile Muaviye
devrini mi yaşayacağız? Özet olarak, bu konu geniş, nazik ve önemlidir.
Çözümü, bugünün işlerinden değildir.
Meseleyi kökünden çözmeye girişecek olursak, bugün içinden çıkamayız.
Bunun da zamanı gelecektir.
Bugün koyacağımız kanunî esaslar varlığımızı ve bağımsızlığımızı
kurtaracak olan Millet ve Meclisi’ni ve Millî Hükûmeti güçlendirmeyi
hedef almış bir anlam ve yetkiyi içine almalı ve ifade
etmelidir."
Efendiler, bu açıklamalarımdan bir hafta önce, ben de Meclis’e bir
tasarı vermiştim. 13 Eylül 1921 tarihli olup, siyasî, sosyal, idarî,
askerî görüşleri özetleyen ve idarî teşkilât ile ilgili kararları içine
alan bu tasarı, Meclis’in 18 Eylül 1921 tarihli toplantısında okundu.
İşte, bu tarihten daha dört ay geciktikten sonra, yürürlüğe giren ilk
Teşkilât’ı Esasiye Kanunu bu tasarıdan çıkmıştır.
Londra Konferansı‘na Katılacak Olan Delegeler,
Doğrudan Doğruya Millî İradeyi Temsil Eden
Şimdi, arzu buyurursanız, İstanbul ile haberleşmeye devam edelim:
Tevfik Paşa, 27 Ocak tarihli bir telgrafı ile tekrar etti. Bakanlar
Kurulu Başkanlığı‘ndan şu cevap verildi:
Ankara
İstanbul’da Tevfik Paşa Hazretleri’ne
İtilâf Devletleri politikasında Türkiye lehine görülen son gelişmeler,
milletin fedakârca kararının eseridir. Türkiye Büyük Millet Meclisi’nin
Sevres Antlaşması‘nı tümüyle reddetmesi üzerine ortaya çıkan şu
durumdan, millî çıkarlarımıza en elverişli sonuçların elde edilmesi,
Londra Konferansı‘na katılacak delegelelerin doğrudan doğruya millî
iradeyi temsil eden Büyük Millet Meclisi’nce seçilmiş ve gönderilmiş
olmasıyla mümkündür. Uğursuz Sevres Antlaşması‘nı imzalamış bir kurulun
mirasçısı durumunda olan kurulunuz delegelerinin, vatan ve millet için
yararlı olan sonuçları elde edebilmeleri mümkün değildir. Bu bakımdan,
vatanın yüksek çıkarlarını düşünerek bu barış görüşmelerinde, Büyük
Millet Meclisi delegelerini millî birliği tam olarak gösterecek bir
şekilde serbest bırakmaklığınız gerekir. Bundan dolayı, bir taraftan
önceki tebligatımızla ilgili görüşmeleri takip ve yürütmekle birlikte,
bir yandan da aşağıdaki kararları derhal kabul ederek yerine getirmeniz
rica olunur:
1- Londra Konferansı‘na katılacak Türkiye kurulu,
yalnız Türkiye Büyük Millet Meclisi tarafından seçilecek ve
gönderilecektir.
2- Bu delegeler kuruluile birlikte gitmesini gerekli
gördüğünüz bazı uzman danışmanlarla gerekli evrak ve belgeler,
tarafınızdan hazırlanacak ve kurula katılmak üzere yola
çıkarılacaktır.
3- Bizim tarafımızdan gönderilecek delegeler
hey’etinin, bütün Türkiye’yi temsil edecek tek kurul olduğunu da İtilâf
Devletlerine bildireceksiniz.
4- Vaktin darlığı dolayısıyla kesin ve son olarak
alınan bu kararların kabul edilmemesi halinde, vatan ve milletin
selâmeti adına doğacak tarihi sorumluluk tamamen kurulunuza ait
olacaktır.
Bakanlar Kurulu Başkanı Fevzi
Delege gönderilmesi konusunda, bizim ileri sürdüğümüz görüşleri,
yazılarımızda belirttiğimiz şekilde Tevfik Paşa, İtilâf Devletleri
temsilcilerine bildirmişse de, bir telgrafın son fıkrasıyla, aldığı
cevabı mı bildiriyordu? Bu da açık değildir.
İstanbul
Ankara’da Mustafa Kemal Paşa Hazretleri’ne
Fransız kamuoyunu incitmemek için Kilikya’da saldırıdan kaçınılması,
hayırseverliğinden şüphe edilmeyen bazı Fransız devlet adamlarının
tavsiyesi üzerine, Paris delegemiz tarafından büyük bir önemle
bildirilmiştir.
Sadrazam Tevfik
Efendiler, bu gibi tavsiyeleri, İstanbul hükûmetlerinden çok
dinlemiştik. Bizim saldırıdan kaçınmamızı tavsiye eden hayırseverin
karşısındaki kimse, işittiğini bir gramofon gibi bize ulaştırırken, bu
hayırsevere, bize saldırıdan kaçınılmasını, gerekenlere tavsiye edip
etmediğini sormuş mudur acaba? Aldığı cevap, olumsuz idiyse, onun
hayırseverliğine nereden karar vermişti? Vatanımızı işgal edenlerin
kamuoyunu gücendirmemeyi tavsiye edenlere, vatanı işgal edilen milleti
niçin incittiklerini ve incitmekte devam ettiklerini sormamak, neden bu
Osmanlı devlet adamlarının belirgin özellikleri olmuştu?
Kısacası, Saygıdeğer Efendiler, görülüyor ki, Tevfik Paşa ve
arkadaşlarıyla, temelde, düşünce ve görüşlerde anlaşmak mümkün
olamıyordu. Nihayet, konu Meclis’e getirildi.
Meclis’e iki teklifte bulundum. Birisi memleketin durumunu ve milletin
gayesini İstanbul’a açıkça bildirmek; ikincisi, ayrıca davet
yapıldığında, Londra’ya bağımsız bir kurul göndermekti. Her iki teklifim
de kabul edildi.
Efendiler, Meclis’in görüş ve kararını Tevfik Paşa’ya bildiren telgraf
aynen şöyleydi:
Tevfik Paşa’nın Teklifleri Karşısında
Londra Konferansı‘na davet dolayısıyla, Türkiye Büyük Millet Meclisi
Başkanı Mustafa Kemal Paşa Hazretleri, Bakanlar kurulu Başkanı Fevzi
Paşa Hazretleri ile İstanbul’da Tevfik Paşa Hazretleri arasındaki
telgraf haberleşmeleri, Genel Kurul’da okunmak şekliyle Meclis’e bilgi
verildi. Tevfik Paşa Hazretleri tarafından ileri sürülen görüşler,
memleketin bugünkü durumu üzerinde kendilerinin açık bir görüşe
varmaktan pek uzak olduklarını, bize üzüntüyle gösterdi. İstanbul’da
Ateşkes Anlaşmasından beri, iki türlü hükûmet biribirini takip etmiştir.
Biri Damat Ferit’in başkanlığı altında, çeşitli kimselerin katılmasıyla
kurulan hükûmetler ki, her ne pahasına olursa olsun, İtilâf Devletlerine
karşı kesin olarak boyun eğme düşüncesini temsil etmiş ve memleketin
kendi hâkimiyet haklarını devam ettirmek için yaptığı sürekli
fedakârlıkları, düşmanlarla birlikte çalışmak şekliyle sonuçsuz
bırakmayı özel bir politika haline getirmişti. Bu düşüncenin peşine
takılanlar, memleketin kötülük ve hainliğe elverişli ne kadar nankör
evlâdı varsa, hepsini kışkırtarak ve silâhlandırarak, millî savunmaya
kendilerini adayan vatanseverler aleyhine hiç durmadan kullandılar.
İslâm şeriatı adına yayınlanan sahte fetvaların, mirîmiran (Beylerbeyi)
ünvanı ile ödüllendirilen Anzavurlarla, vatanın bağımsızlığı ve
savunması aleyhine etrafa gönderdiği maddî ve manevi zehir ve bozgun
kuvvetlerine karşı Anadolu aylarca çarpışmaya mecbur oldu. Onlar,
düşmanlar hesabına cephelerimizi kaç defa arkadan vurdular.
Müslümanlığın ilk asrından beri şeref ve hak din adına cihat eden
milletimiz, tarihimizin ilk günlerinden beri, devlet ve memleket ne
zaman tehlikeye düşmüşse, kanını bol bol akıtmaktan geri durmayan
milletimiz bu defa büyük vatandan arta kalan son parçada, son kaleye
çekilmiş en son savunmasını yaparken, hükûmet adını alan kurullar,
düşmanlar hesabına, düşman safları arasında kendi milletleri aleyhine
çalışıyorlardı. Bizans’ın son günlerinde, Fatih’in teslim davetine
karşı, "Allah’ın bana bir emaneti olan bu memleketi, ancak Allah’a
teslim ederim" diyen, son Bizans imparatoru’nun tahtına mirasçı bir
hanedandan gelen bugünkü halife ve sultanın hükûmeti, esir olmamak
isteyen milleti, kendi eliyle bağlayarak düşmanlara teslim etmeye
çalışıyordu. Bu birinci aşama, o hükûmetlerin ve onlarla birlikte
olanların bozguna uğramasıyla son buldu. İkinci türlü hükûmet, Tevfik
Paşa’nın başkanlık ettikleri kuruldur. Bunlar, gaye bakımından Anadolu
savunmasına taraftar olduklarını söylemekle birlikte, uygulama
bakımından, memleketin samimî olarak elde etmek istediği barışa asla
affedilmeyecek bir gaflet ve inatla engel olmakta devam ediyor. Saltanat
Şûrâsında İtilâf Devletleri’nin uzattığı esaret belgesini ayağa kalkarak
ve saygı göstererek kabul ve imza eden devlet adamları ve Ayan üyeleri,
bütün memlekette hiçbir hak ve yetkiyi temsil etmeyen geçersiz bir
kuvvet durumundadır. Anadolu ve İstanbul, bağımsızlık ile esaretin,
hürriyet ile mahkûmiyetin birbirine zıt ve ters düştüğü iki ayrı parça
halinde kalmıştır.
Biz, memleketin esir edilmiş, iradesini kaybetmiş, parçasını hür ve
bağımsız olan kısma katmak istiyoruz. İstanbul’un devlet adamları,
bütünü oluşturan ve bütün bir düşmanlık dünyasına karşı kendini şeref ve
sağlamlıkla savunan hür kısmı, esir ve mahkûm durumdaki küçük parçaya
bağlamak ve katmak istiyorlar. Bütün Anadolu’yu, hürriyet ve
bağımsızlığına aşık bütün memleket çocuklarını ve bugünkü zulüm görmüş
İslâm dünyasının ruhunu temsil eden Büyük Millet Meclisi, İstanbul’un
hasta ve hürriyetten yoksun bir kuruluna boyun eğmeyi, hiçbir zaman
kabul edemez.
Meclisimiz tarafından kabul ve ilân edilen ve bütün memlekette uyulan
Teşkilât-ı Esasiye Kanunumuz gereğince, egemenlik kayıtsız şartsız
milletindir. Milletin yasama ve yürütme gücü ise, onun gerçek ve tek
temsilcisi olan Büyük Millet Meclisi’nde toplanır. Bu temel ilkeler
karşısında delegelelerimizin İstanbul’a giderek oradan seçilecek bir
kurula katılmasına ve oranın vereceği bir yetki belgesi ile dünyaya
karşı millî dâvâmızı savunmayı üzerine almasına imkân yoktur. Eğer
isterseniz, fiilî ve haklı olarak mutlak bağımsızlığı bulunan, bütün
idarî teşkilâtı ile memleketi yöneten, ordularıyla doğuda ve batıda
düşmanları ezerek memlekete barışın yollarını açan Meclisimizin
delegeler kurulunu, memleketi temsil edebilecek tek kurul olarak
tanırsınız. Yoksa, biz kendi kurulumuzu kendimiz göndermek kararını
zaten almış bulunuyoruz. Bizce istenilen ve gerekli görülen, bu
kararımıza verilecek cevabın, bir takım sözler değil, fiilî davranışlar
olmasıdır."
Efendiler, Dışişleri Bakanı olan Bekir Sami Bey’in başkanlığı altında
ayrıca ve müstakil bir delege hey’eti kuruldu. Hey’et, Londra
Konferansı‘na özel olarak davet edildiğimiz takdirde katılmak üzere ve
bu arada geçecek zamandan da yararlanmak maksadıyla, Antalya üzerinden
Roma’ya hareket ettirildi.
Hey’etimiz, İtalya Dışişleri Bakanı Kont Sforza vasıtasıyla, konferansa
resmen davet edildikleri kendilerine bildirildikten sonra Londra’ya
gitmiştir.
Londra Konferansı, 27 Şubat 1921’den 12 Mart 1921’e kadar devam etti.
Hiçbir olumlu sonuç vermedi.
İtilâf Devletleri İzmir ve Trakya’daki nüfus durumu ile ilgili olarak,
kendileri tarafından yapılacak bir araştırmanın sonucunu kabul
edeceğimiz yolunda bizden söz almak istediler. Delege kurulumuz önce
bunu kabul etmişti. Fakat, Ankara’dan yapılan uyarı üzerine, sonradan,
araştırmanın yapılmasını Yunan İdaresinin buradan çekilmesine bağlamak
teklifinde bulundu. İtilâf Devletleri’nin, Sevres Antlaşması‘nın diğer
hükümlerinin tarafımızdan samimiyetle ve itirazsız olarak uygulanmasını
sağlamak istediği anlaşılmıştı. Delege kurulumuz bununla ilgili
tekliflere de red niteliğinde cevaplar vermişti. Yunan delegeleri
araştırmayı hiç kabul etmemişlerdi. Bunun üzerine İtilâf Devletleri,
Türk ve Yunan delege kurullarına bazı teklifleri içine alan bir proje
vererek, hükûmetlerinden, bu projeler için alacakları cevapların,
Konferans’a bildirilmesini istemişlerdi.
Bizim delege kurulumuza verilen projede, Sevres Antlaşması hükümlerinde
yapılacak değişikliklerle ilgili şu noktalar vardı:
"Bize bırakılan jandarma ve özel birliklerin sayısını bir parça
arttırmak. Memleketimizde kalacak yabancı subayların sayısını biraz
azaltmak. Boğazlar bölgesini biraz ufaltmak. Bütçemiz üzerine konmuş
bulunan sınırlamaları biraz hafifletmek. Bayındırlık işleri ile ilgili
imtiyaz verme hakkımız üzerine konmuş sınırlamaları da biraz
hafifletmek. Bundan başka, adlî kapitülasyonlar, yabancı postaları,
Kürdistan... ile ilgili olarak Sevres tasarısında değişiklikler
yapılmasını ümit ettirecek bazı belirsiz vaatler...
Bu teklifler projesinde, Ermenistan sınırlarının tespiti işi Birleşmiş
Milletler’in göndereceği bir komisyonu bırakılmakta idi. Sözde İzmir ili
bize geri verilecekti. Fakat İzmir şehrinde bir Yunan kuvveti
bulundurulacak, İzmir ilinin güvenlik işleri, İtilâf Devletleri
subayları tarafından idare edilecek, bu ildeki jandarma kuvveti, nüfus
oranına göre çeşitli unsurlardan kurulacak, şehre Birleşmiş Milletler
tarafından bir Hıristiyan vali tayin edilecek, İzmir ili Türkiye’ye
gelirinin çoğalmasıyla artacak bir yıllık vergi ödeyecekti.
İzmir ili için teklif edilen bu çözüm şekli, beş yıl sonra, taraflardan
birinin isteği üzerine Birleşmiş Milletler’ce değiştirilebilecekti."
Efendiler, İtilâf Devletleri, delege kurulumuz aracılığıyla yaptıkları
tekliflerin cevabını almayı beklemeden, daha delegelerimiz yolda iken,
Yunanlılar bütün ordusuyla ve bütün cephelerimize karşı saldırıya
geçtiler.
Görüyorsunuz ki, Efendiler, Yunan taarruzu konferans ve barış hikâyesini
bize zorunlu olarak terk ettiriyor. Şimdi izin verirseniz, size bu
saldırıyı ve sonucunu bildireyim:
Yunan ordusunun Bursa ve doğusunda önemli bir grubu, Uşak ve doğusunda
diğer bir grubu vardı. Bizim de kuvvetlerimiz, Eskişehir’in
kuzey-batısında Dumlupınar’da ve doğusunda olmak üzere iki grup
halindeydi. Bundan başka, Yunanlıların İzmit’te bir tümenleri, bizim de
ona karşılık Kocaeli Gurubu bulunuyordu. Yunanlıların Menderes boyundaki
birliklerine karşı da birliklerimiz vardı. Yunan ordusunun Bursa ve Uşak
gurupları, 23 Mart 1921 günü ileri harekâta geçtiler. İsmet Paşa
komutasında bulunan Batı Cephesi birlikleri, bildirdiğim gibi,
Eskişehir’in kuzey-batısında yığınak yapmıştı. Karar, savaşı İnönü
mevzilerinde kabul etmekti. Ona göre tedbir alınıyor ve hazırlıklar
yapılıyordu. Düşman, 26 Mart akşamı, İsmet Paşa’nın işgal ettirdiği
mevzilerin sağ kanadı ilerisine yanaştı. Ertesi günü bütün cephede
karşılaşmalar oldu. Düşman 28’de sağ kanadımıza saldırıya geçti. 29’da
her iki kanattan saldırdı. Düşman, yer yer önemli başarılar elde
ediyordu. 30 Mart günü şiddetli savaşlarla geçti. Bu savaşların da
sonucu düşman lehine oldu.
İkinci İnönü Zaferi ve İsmet Paşa’nın
Bundan sonra sıra bize geliyordu. İsmet Paşa, 31 Mart günü karşı
saldırıya geçti ve düşmanı yenerek, 31 Mart-1 Nisan gecesi geri
çekilmeye mecbur etti. Böylece, inkılâp tarihimizin bir sayfası, ikinci
İnönü zaferiyle yazılmış oldu.
Efendiler, düşman çekilirken, Batı Cephesi Komutanı ile 1 Nisan günü
yapılan yazışmalar, o günün duygularını tespit eden belgelerdir. O
duyguları yeniden canlandırmak için, izin verirseniz, o günkü
yazışmalardan bazı telgrafları olduğu gibi okuyacağım:
Metristepe
Saat 18.30’da Metristepe’den gördüğüm durum: Gündüzbey kuzeyinde
sabahtan beri dayanan ve artçı olması muhtemel olan bir düşman
müfrezesi, sağ kanat grubunun saldırısı ile düzensiz olarak çekiliyor.
Yakından takip ediliyor. Hamidiye yönünde karşılaşma ve faaliyet yok.
Bozöyük yanıyor. Düşman, binlerce ölüsüyle doldurduğu savaş meydanını
silâhlarımıza terk etmiştir.
Batı Cephesi Komutanı
İsmet
Ankara
İnönü Savaş Meydanında Metristepe’de Batı Cephesi Komutanı
ve
Genel Kurmay Başkanı İsmet Paşa’ya
Bütün dünya tarihinde, sizin İnönü Meydan Muharebeleri’nde üzerinize
yüklendiğiniz görev kadar ağır bir görev yüklenmiş komutanlar pek azdır.
Milletimizin bağımsızlık ve varlığı, dahice idareniz altında görevlerini
şerefle yapan komuta ve silâh arkadaşlarınızın kalbine ve
vatanseverliğine büyük bir güvenle dayanıyordu. Siz orada yalnız düşmanı
değil, milletin makûs talihini de yendiniz. İstilâ altındaki talihsiz
topraklarımızla birlikte bütün vatan, bugün en ücra köşelerine kadar
zaferinizi kutluyor. Düşmanın istilâ hırsı, azminizin ve
vatanseverliğinizin yalçın kayalarına başını çarparak paramparça
oldu.
Adınızı tarihin şeref abidelerine yazan ve bütün millete size karşı
sonsuz bir minnet ve şükran duygusu uyandıran büyük gazâ ve zaferinizi
tebrik ederken, üstünde durduğunuz tepenin size binlerce düşman
ölüleriyle dolu bir şeref meydanı seyrettirdiği kadar, miletimiz ve
kendiniz için yükseliş parıltılarıyla dolu bir geleceğin ufkuna da
baktığını ve hâkim olduğunu söylemek isterim.
Büyük Millet Meclisi Başkanı
Mustafa Kemal
Büyük Millet Meclisi Başkanı Mustafa Kemal
Hazretleri’ne,
Zulüm ve zorbalık dünyasının en zalimce hücumlarına karşı yalnız ve
şaşkın kalan milletimizin, maddî ve manevi bütün yetenek ve kuvvetlerini
ruhundaki ateşle toplayan ve harekete getiren Büyük Millet Meclisi’nin
Başkanı Mustafa Kemal Paşa!
Kahraman askerlerimiz ve subaylarımız adına, askerlerimizle avcı
hatlarında omuz omuza vuruşan tümen ve kolordu komutanları adına takdir
ve tebriklerinize büyük bir iftiharla teşekkürlerimi arz
ederim.
Batı Cephesi Komutanı
İsmet
Saygıdeğer Efendiler, İnönü Muharebe alanını ikinci defa yenilerek
terkeden ve Bursa’ya doğru eski mevzilerine çekilen düşmanın takibinde,
piyade ve süvari tümenlerimizin gösterdikleri anılmaya değer
yararlıkları anlatamayacağım. Yalnız, genel askeri durumu tam olarak
açıklayabilmek için, izin verirseniz, Güney Cephemize giren bölgede
yapılan harekâtı özetleyeyim:
Güney Cephesi Komutanı Refet Paşa’nın emrinde bulunan üç piyade tümeni,
Dumlupınar’da hazırlanmış bir mevzide bulunuyordu. Bundan başka, bir
süvari tümeni ve bir de süvari tugayı vardı. Bu mevziin sol kanadında
bulunuyordu. Güney Cephesi Komutanının aldığı görev, düşmanı bu mevzide
durdurmaktı. Uşak doğusundaki mevzilerimizden hareket eden üç piyade
tümeni ve bir kısım süvari Dumlupınar mevzilerine saldırdı. 26 Mart’ta
birliklerimiz, mevzilerini terke mecbur oldu. Güney Cephesi Komutanı,
bundan sonra kuvvetlerini esaslı bir hatta durdurmayı ve yeniden düzen
almayı başaramadığı için, kuvvetler ikiye ayrıldı. 8. ve 23. Piyade
Tümenleri ile 2. Süvari Tümeni’nden meydana gelen kısmı, kendi emri
altında, Altıntaş‘a doğru çekildi. 57. Piyade Tümeni ile 4. Süvari
Tugayı‘ndan meydana gelen öteki kısım Fahrettin Paşa’nın emri
altındaydı. Düşman bütün kuvvetiyle Fahrettin Paşa kuvvetlerine
yönelerek doğuya yürüdü. Refet Paşa kuvvetlerine karşı, Dumlupınar’da
yalnız bir piyade alayı bıraktı. Refet Paşa, sonradan 23. Tümeni
Altıntaş üzerinden güneye, Fahrettin Paşa emrine verdi. Altıntaş
yönünde, düşmanın hiçbir hareketi olmadığı anlaşılınca, Refet Paşa,
yanında bulunan kuvvetlerle kuzeye getirtildi.
Doğuya doğru ilerleyen düşmana karşı, Fahrettin Paşa kuvvetleri çeşitli
yerlerde savaşlar vererek Afyon’un doğusuna çekildi. Düşman,
Afyonkarahisar’ı işgal ettikten sonra, Çay-Bolvadin hattına kadar
ilerledi ve orada durdu. Bu düşman karşısında, Fahrettin Paşa, 57. ve
23. Tümenlerle birlikte, Güneyden Adana bölgesinden gelen 41. Tümeni’de
alarak, bir karşı hat oluşturdu.
Yunan Ordusunun Genel Taarruz Plânında
Efendiler, askerî strateji konusunda fazla düşünce ileri sürmekten
kaçınma taraftarı olmakla birlikte, Yunan ordusunun bu defaki genel
saldırı plânında göze çarpan bir yanılmaya işaret etmek isterim.
Yunan ordusunun Uşak grubunun, Dumlupınar’dan sonra, Eskişehir’e doğru
yürümesi gerekirdi. Afyon üzerinden Konya’ya doğru yönelmesi,
kuvvetlerini asıl kesin sonuç alacağı alandan uzaklaştırarak, işe
yaramaz ve tehlikeli bir durumda bırakmıştır. İnönü‘deki başarı bizim
tarafa kaldıktan sonra, bu kuvvetlerin, kendilerini tehlikeden kurtarmak
için bir an önce hızla geri çekilmelerini sağlamaktan başka bir şey
düşünmeyeceklerine şüphe yoktu. İnönü‘de zafer kazanan kuvvetlerimiz,
Eskişehir, Altıntaş üzerinden Dumlupınar’a yönelerek bu mesafenin önemli
bir kısmında demiryolundan fazlasıyla yararlanma imkânı bulunduğuna
göre, Afyonkarahisar’ın doğusunda bulunan Yunan gurubu geri çekilme
hattını kesebilir ve böylece, pek büyük bir ihtimalle o grubu büyük bir
felâkete uğratabilirdi. Nitekim, bu düşüncenin uygulanmasına geçmekte
bir an gecikilmemiştir. İlk serbest kalan tümenler derhal Güney Cephesi
Komutanı Refet Paşa’nın emrine verilerek harekete geçirilmiştir.
İnönü Meydan Savaşı‘ndan alınan sonuç üzerine, Yunan ordusunun Uşak
grubu, derhal geri çekilmeye başladı. Refet Paşa 7 Nisan 1921 tarihinde
komuta merkeziyle Çöğürler’de, 4. ve 11. Tümenler Altıntaş bölgesinde,
5. Kafkas Tümeni ve kuvvetli bir alay durumunda olan Meclis Muhafız
Taburu Çöğürler güneyinde, 1. ve 2. Süvari Tümenleri Kütahya bölgesinde
bulunuyorlardı. Fahrettin Paşa, Çay ve Afyon’dan çekilen düşmanı
kovalayıp sıkıştırırken, Refet Paşa da düşmanın Aslıhanlar civarında
bulunan bir alayına, bu saydığımız kuvvetlerle, yani, üç piyade tümeni
ve bir taburla taarruz etti. Bir taraftan da kuzeyden daha iki tümen,
24. ve 8. Tümenler güneye doğru gönderildi. Aslıhanlar’daki Yunan alayı,
Refet Paşa’nın saldırısını durdurdu ve çok zaman kazandı. Bu süre içinde
geriden gelen birliklerle iki tümene kadar desteklendi. Bu kuvvetler
Afyon’dan çekilen kuvvetlerin kendilerine katılmalarını sağladı.
12 Nisan 1921 günü, Refet Paşa’nın emrinde kuzeyden güneye ve doğudan
batıya saldıran kuvvetlerin toplamı şöyleydi:
Kuzeyden gelen 4,5, 11, 8, ve 24 doğudan ilerleyen 57, 23 ve 41.
Tümenler ki, toplam olarak sekiz piyade tümeni ve bir piyade taburu... 1.
ve 2. Süvari Tümenleri çok uzak mesafelerden dolaştırılarak ve ancak
düşman yenildiği takdirde etkili olabilecek; fakat o günkü savaşta hiç
de işe yaramayan düşman gerisindeki Banaz hedefine gönderilmişti. Refet
Paşa’nın komutası altına verilen kuvvetler, saldırılarında başarı
kazanamadılar, aksine fazla can kaybı oldu. Düşman, Dumlupınar
mevzilerine hâkim olarak yerleşti ve orada kaldı. Refet Paşa kuvvetleri
de Dumlupınar’ın on kilometre kuzeydoğusunda olmak üzere, Aydemir,
Çalköy, Selkisaray hattına çekilip durdu. Aslıhanlar Muharebesi diye
anılan bu çarpışmalar bu şekilde sona erdi.
Refet Paşa Kendisi Yenildiği Halde Düşman
Efendiler, savaş sırasında, savaş hatlarındaki bazı kısımların ileri
geri dalgalanışı ve özellikle Afyon doğusunda bulunan düşman
tümenlerinin Dumlupınar’ın ilerisinde bıraktıkları bir alaylarının
yenilip safdışı edilememesi yüzünden, düşman kuvvetleri Dumlupınar’a
kadar çekilme imkânını bulabilmiştir. Bundan sonra, Yunan kuvvetlerinin,
sağlam bir savaş hattı tutmak üzere geri yürüyüşleri, Refet Paşa’nın
savaşının sonucu hakkında yanlış bir yargıda bulunmasına yol açtı.
Gerçekten de Refet Paşa, kendisi yenildiği halde, düşmanın yenilip geri
çekildiğini, sandı ve bunu beş gün süren Dumlupınar Meydan
Muharebesi’nde, düşmana son darbenin vurulabildiğini bildiren
telgrafıyla bize de haber verdi. Biz de, pek tabiî memnun olarak büyük
takdir ve tebriklerde bulunduk. Fakat, durumu iyice anlamak için telgraf
başında kendisine sorduğum sorulara aldığım cevaplardan, durumun
bildirildiği gibi olmadığı şüphesine düştük. Sonunda anlaşıldı ki,
düşman kendi maksadına ve genel durumuna uygun olarak, Dumlupınar’da
savunması kolay, hâkim ve sağlam bir mevzi alıyordu. Aksine, Refet
Paşa’nın ise, biraz geride, bütün kuvvetleriyle Aydemir, Çalköy,
Selkisaray hattını tutması gerekti.
Efendiler, durum sakinleşmeye başladıktan sonra, Refet Paşa’nın komuta
ettiği orduda, kendisine karşı güvenin kalmadığı anlaşıldı. Durumu
yerinde incelemek üzere, Ankara’dan Fevzi Paşa Hazretleri, Batı
Cephesi’nden de İsmet Paşa, birlikte bizzat Refet Paşa’nın komuta
merkezine gittiler. Refet Paşa’nın komuta durumunun bir süre daha devamı
tercih edilmekte olduğundan, konuyu ona göre bir hal çaresine
bağladılar. Fakat, zaman geçmeden, bu durumun devam ettirilmesinin
mümkün ve doğru olmadığı düşüncesi belirdi. Bu sebeple, ben bizzat Fevzi
ve İsmet Paşaları alarak, Refet Paşa’nın yanına gittim. Durumu yakından
inceledim ve konuyu derhal şöyle bir çözüme bağladım. Refet Paşa’nın
komutası altında bulunan Güney Cephesini, Batı Cephesine bağlayarak
İsmet Paşa’nın komutasına verdim. Kendisine de, Ankara’da bir görev
verilmek üzere oraya dönmesi gerektiğini bildirdim.
Refet Paşa, Ankara’ya döndüğü zaman şöyle bir çözüm yolu düşünmüştüm.
İsmet Paşa, artık Genel Kurmay Başkanlığı‘ndan istifa ederek, kendisini
tamamıyla, genişletilmiş olan Batı Cephesi Komutanlığı‘na verecek. Millî
Savunma Bakanı bulunan Fevzi Paşa Hazretleride,vekâletle yürütmekte
olduğu Genelkurmay Başkanlığı‘nı asil olarak üzerine alacak. Ondan
boşalacak Millî Savunma Bakanlığı görevini de Refet Paşa yapacak.
Refet Paşa, aslında yine askerî bir görev almak istiyordu. Fakat benim
bulduğum çözüm yolunu beğenmedi. Diyordu ki: "Millî Savunma Bakanı
bulunan Fevzi Paşa’nın görevinden çekilmesini gerektiren bir durum
yoktur. İsmet Paşa’nın Genelkurmay Başkanlığı‘ndan ayrılmasını zorunlu
buluyor ve bana da bu aralık bir görev vermeyi düşünüyorsanız, çözüm
şeklinin ona göre düzenlenmesi mümkündür."
Ben, her nasılsa, Refet Paşa’nın düşüncesinde gizli olan maksadı
birdenbire kavrayamadım. Çünkü, biraz sonra anlar gibi olduğum görüş
asla hatırıma gelmemişti. Anlayamadığım noktayı açıklatmak için
kendisine sordum ve dedim ki: "Yani siz mi Genelkurmay Başkanı olmak
istiyorsunuz?" Gerçi açık bir cevap vermedi ama, ben, maksadın tamamen
bundan ibaret olduğunu kabul ettim. Bunun üzerine şu görüşü ileri
sürdüm: "Genelkurmay Başkanlığı, bizim teşkilâtımıza göre, bugün fiilî
olarak Başkomutanlık makamıdır. Siz, daha Türk ordusuna Başkomutan
olacak vasıfları kazanmış değilsiniz. Bunu hatırınızdan çıkarınız!"
Refet Paşa, verdiği cevapta dedi ki: "Öyleyse ben de Millî Savunma
Bakanlığı‘nı kabul etmem." "O, sizin bileceğiniz iştir" dedim ve
bıraktım. Gerçekten kabul etmedi ve izin alarak, Kastamonu ormanlarında,
Ecevit denilen yerde bir süre dinlenmeye çekildi. Refet Paşa’nın Millî
Savunma Bakanlığı‘na getirilişi, bundan sonra ortaya çıkan başka bir
durum üzerine olmuştur.
Londra Konferansı‘ndan Dönen Dışişleri Bakanı
Saygıdeğer Efendiler, İkinci İnönü Zaferinden sonra, Londra’ya gitmiş
olan delegeler kurulumuz geri döndü. Konferansın olumlu bir sonuca
varmamış olduğunu biliyorsunuz. Fakat, delegeler kurulu Başkanı ve
Dışişleri Bakanı Bekir Sami Bey1, kendiliğinden İngiltere, Fransa ve
İtalya diplomatlarıyla ilişki ve görüşmelerde bulunarak, herbiriyle ayrı
ayrı birtakım sözleşmeler imzalamış bulunuyordu. Bekir Sami Bey’in
İngiltere ile imzaladığı bir sözleşme gereğince, elimizde bulunan bütün
İngiliz esirlerini geri verecektik. Buna karşılık, İngilizler de bize,
kendi ellerinde bulunan esirlerimizi iade edeceklerdi. Yalnız, Türk
esirleri arasında Ermenilere ve İngiliz esirlerine zulüm veya kötülük
yapmış olduğu iddia edilenler serbest bırakılmayacaktı.
Hükûmetimiz, elbette böyle bir sözleşmeyi kabul edip onaylayamazdı.
Çünkü, böyle bir sözleşmeyi onaylamak demek, Türk uyruklu olanların,
Türkiye içindeki hareketleri üzerinde, yabancı bir hükûmetin bir çeşit
yargı hakkını onaylamak olurdu.
Bu sözleşmeyi kabul etmemekle birlikte, İngilizler, bazı Türk esirlerini
serbest bıraktıklarından, biz de karşılık olarak elimizde bulunan
İngiliz esirlerinden bir kısmını serbest bıraktık.
Daha sonra, 23 Ekim 1921 tarihinde, Kızılay İkinci Başkanı Hamit Bey’le
İstanbul’daki İngiliz Komiseri arasında yapılan anlaşma üzerine,
Malta’da bulunan bütün Türk tutukluları ile elimizde bulunan bütün
İngiliz tutuklularının karşılıklı olarak serbest bırakılması
kararlaştırılmış ve bu karar uygulanmıştır.
Efendiler, Bekir Sami Bey, resmî görüşmeler ve konuşmalar dışında, sırf
kişisel olarak da Lloyd George ile bir görüşme yapmış... Aralarında
söylenen sözler steno ile yazılmış... Bu zabıt, imza da edilmiş... Fakat,
ben Bekir Sami Bey’in elinde bulunan sayfa hakkında bana bilgi
verildiğini hatırlamıyorum. Son zamanlarda Dışişleri Bakanlığı
aracılığıyla Bekir Sami Bey’den bu sayfayı istettim ise de, Bakanlığa
gönderdiği bir mektupta, o zaman bu sayfa tercümelerinin bana
gösterildiğini, gerek aslının gerek tercümelerinin, Dışişleri
Bakanlığı‘ndan ayrılırken ilgili dosyada bırakıldığını bildirmiştir.
Dosyalarda bu belge bulunamamıştır. Dışişleri Bakanlığı‘nda da hiç
kimsenin bu belge metni hakkında bilgisi yoktur. Ben de belirttiğim
gibi, hiçbir vakit haberdar edildiğimi hatırlamıyorum.
Efendiler, Bekir Sami Bey ile Fransız Başbakanı Mösyö Briand arasında
da, 11 Mart 1921 tarihli bir sözleşme imza edilmiştir. Bu sözleşmeye
göre, Fransa ile Millî Hükûmet arasındaki düşmanlığa son verilecek.
Fransızlar, silâhlı çetelere, biz de mücahitlerimize silâhlarını
bıraktıracağız... Zabıta kuvvetlerimize, Fransızlar subayları alınacak...
Fransız tarafından kurulacak zabıta kuvvetleri olduğu gibi kalacak...
Fransa’nın boşaltacağı yerlerle, Elâzığ, Diyarbakır ve Sivas illerinin
ekonomik gelişmesi için yapılacak faaliyetlerde üstünlük hakkı ve Ergani
Madenlerini işletme hakkı da Fransızlar’a verilecek... v.b.
Hükûmetimizce, bu sözleşmenin de kabul edilmemesinin sebeplerini
sıralamaya gerek yoktur sanırım.
Bekir Sami Bey, İtalya Dışişleri Bakanı bulunan Kont Sforza ile de 12
Mart 1921’de bir sözleşme imzalamış... Bu sözleşme gereğince, İtalya’nın
konferans sırasında, İzmir ve Trakya’nın bize verilmesi konusundaki
isteklerimizi desteklemesine karşılık, biz de İtalyan Devleti’ne
Antalya, Burdur, Muğla, Isparta sancaklarıyla Afyonkarahisar, Kütahya,
Aydın ve Konya sancaklarını sonradan tayin edilecek kısımlarında
ekonomik faaliyetler için üstünlük hakkı tanıyacaktık. Bundan başka, bu
bölgelerde, Türk hükûmeti veya Türk sermayesi tarafından yapılamayacak
olan ekonomik işlerin İtalyan sermayesine verilmesi ve Ereğli
Madenlerinin bir İtalyan-Türk şirketine devri kabul edilmekte idi.
Elbette bu sözleşme de, hükûmetimizce redden başka bir işlem göremezdi.
Efendiler, İtilâf Devletleri’nin Londra’ya barış yapmak için
gönderdiğimiz Delegeler Kurulumuz Başkanı Bekir Sami Bey’e imza
ettirdikleri sözleşmelerdeki maddelerin, Sevres Projesinden sonra
aralarında imzaladıkları Üçlü Anlaşma (Accord Tripartite) adı verilen ve
Anadolu’yu nüfuz bölgelerine ayıran bir anlaşmayı millî hükûmetimize
başka adlar altında kabul ettirme maksadına dayandığı açıktır. İtilâf
Devletleri’nin politikacıları, bu maksatlarını, Bekir Sami Bey’e kabul
ettirmeyi de başarmışlardır. Bekir Sami Bey’i, Londra’da Konferans
görüşmelerinden çok, teker teker yapılan konuşmalarla oyalamaya
çalıştıkları anlaşılıyor. Millî Hükûmet’in bağlı bulunduğu prensiplerle,
bu prensiplere bağlı bir Dışişleri Bakanı‘nın tuttuğu yol arasındaki
uyuşmazlığı açıklamak maalesef mümkün değildir.
Bekir Sami Bey, ikinci defa Avrupa’da bulunduğu sırada, bana bazı
hususları bildirdiği gibi, dönüşünde de bir rapor vermişti. Gerek
bildirmiş olduğu hususlarda, gerek raporunda yer alan bazı düşünceler,
ne yazık ki, Bekir Sami Bey’in, Türk milletinin gerçekleştirmeye
çalıştığımız amaç ve ülküsünü tam olarak kavramış ve o çerçeve içinde
hareket etmekte olduğundan şüphe ettirmeyecek ve tereddüde düşürmeyecek
nitelikte değildi.
Bekir Sami Bey, Avrupa temaslarının, üzerinde bıraktığı etki ve
anlayışlara göre görüş ileri sürüyordu.
12 Ağustos 1921 tarihli bir şifreli telgrafında, bizim politikamızı
eleştirdikten sonra, diyordu ki: "Daha fırsat elde iken, akıllıca bir
siyaset takip etmek, memleketi sürüklendiği büyük bir çıkmazdan
kurtarabilir. Olaylar bir bütün olarak incelenerek, memleketi selâmete
çıkaracak bir tutumu benimsemek şartttır. Aksi takdirde, tarih ve millet
karşısında hiçbirimiz sorumluluktan kurtulamayız.
Milletin mutluluğu ve Müslümanlığın selâmeti adına isabetli bir tutumun
benimsenmesini ve bir an önce bildirilmesini rica ederim."
Bekir Sami Bey, her ne pahasına olursa olsun barış yapma taraflısıydı.
Bu görüşünü, 24 Aralık 1921 günlü raporunda şöye açıklıyordu:
".. Savaşın sürüp gitmesinin, bu memleketi, bu milletin varlığını
tehlikeye koyacak kadar yıkıp yok edeceğini ve katlanılan bütün
fedakârlıkların boşa gitmiş olacağını kesinlikle düşünmekteyim. Savaşın
devam ettirilmesinin dış ve iç düşmanlarımızın ekmeğine yağ süreceğine,
korktuğumuz belâ ve felâketleri memleketin başına kendiliğinden
çekeceğine bütün varlığımla inanıyorum. Zâtıdevletlerinin üzerine düşen
görev, dünyada hemen hiçbir siyaset adamının omuzlarına yüklenmeyen en
ağır bir yüktür. Tarihte, beş altı asırda değil, belki on beş asırda bir
kimseye ancak kısmet olabilen bir görevi üstlenmiş bulunuyorsunuz. Her
türlü aşırılıktan sakınarak, bugünün yararları uğruna geleceğin gerçek
yararlarını feda etmeyerek, Türklük ile beraber bütün İslâm dünyasının
geleceğini güven altına almak için, pek yakın bir zamanda fazlasıyla
gerçekleştirilebilecek millî ve islâmi gayeyi kurtarmak ve güçlendirmek
için, hattâ geçici olarak fedakârlığa bile katlanmak sayesinde,
zâtıdevletlerinin dünya tarihinde ölümsüz bir isim kazanması ve
Müslümanlık binasına yeni bir şekil veren şahsiyet olması mümkündür.
Aksi halde, Türk Milletinin ve bütün Müslümanlık dünyasının esaret ve
aşağılığa mahkûm olacağı bendenizce şüphesizdir. Adınızı, kıyamet gününe
kadar bütün Müslüman kuşaklar için kâinatın övüncü olan Yüce Peygamber
Efendimiz’den sonra en kutsal bir ad ve yadigâr olmak üzere arkanızda
bırakmak şerefini ve fırsatını kaybetmemenizi, vatanseverlik ve
Müslümanlık gereği olarak bildirmeyi bir kutsal görev sayarım, Efendim
Hazretleri."
Bekir Sami Bey, bütün bu düşüncelerle, özet olarak, esaretten ve
aşağılıktan kurtulmak için, kendisinin Londra’ya yaptığı sözleşmeler
çerçevesinde Millî Mücadele’ye son vermeyi teklif ediyordu.
Efendiler, Bekir Sami Bey’in bu düşünceleri bende olumlu bir etki
yaratmamıştı. İleri sürdüğü düşünceler ve bunların dayandığı mantık,
kendisiyle görüşme ve tartışmanın bile gereksiz ve yararsız olduğu
kanaatini uyandırmıştı.
Efendiler, yüce kurulunuzu biraz da Büyük Millet Meclisi içinde kendini
gösteren durumlarla temasa getirmek istiyorum. Biliyorsunuz ki, Büyük
Millet Meclisi’ne milletçe üye seçilirken, Anadolu ve Rumeli Müdafaa-i
Hukuk Cemiyeti’nin yönetim kurulları da ikinci seçmenler arasında
bulundular. Buna göre, denilebilir ki, Büyük Millet Meclisi, bütünüyle,
aynı zamanda Anadolu ve Rumeli Müdafaa-i Hukuk Cemiyeti’nin siyasî bir
grubu niteliğinde idi. Gerçekten de, başlangıçta bu yolda hareket
edilmişti. Cemiyet’in temel ilkeleri, Meclis Genel Kurulu’nun da temel
ilkeleri durumundaydı. Biliyorsunuz ki, Erzurum ve Sivas Kongresi’nde
tespit edilen ilkeler, İstanbul’daki son Meclis-i Meb’usan’ca da kabul
edilip desteklenerek, Misak-ı Millî adı altında özetlenmişti. Bu
ilkeler, Birinci Büyük Millet Meclisi tarafından da kabul edilerek, o
çerçeve içinde memleketin bütünlüğünü ve milletin bağımsızlığını
sağlayacak barış ve güvenliğin elde edilmesine çalışılıyordu. Fakat
zaman geçtikçe, Meclis’te ortaklaşa bir çalışmanın sağlanıp
düzenlenmesinde güçlükler belirleme başladı. En basit konularda oylar
dağılıyor. Meclis’ten iş çıkamıyordu. Bazı kimseler, bu duruma bir çare
olmak üzere 1920 yılının ortalarında birtakım gruplar meydana getirme
faaliyetine geçtiler. Bütün bu faaliyetler, meclis görüşmelerinin
düzenli olarak yürütülmesini sağlama ve görüşülen konular üzerinde
oyları dağıtmadan olumlu iş çıkarma gayesini güdüyordu.
Yeri geldiğinde arz etmiştim ki, ilk Anayasamıza kaynaklık eden, 13
Eylül 1920 tarihli bir programı Meclis’e sunmuştum. Bu programın
Meclis’te 18 Eylül’de okunan kısmından başka, buna esas olmak üzere,
Büyük Millet Meclisi’nin temel niteliğini ve yönetim şekli ile ilgili
görüşleri tespit eden ve Meclis’in açılışından sonra, okunup kabul
edilen önergemi de bu kısımla birlikte, "halkçılık programı" adı altında
bastırmış ve yayınlatmıştım. Belirttiğin gruplar, benim bu programımdan
ilham alarak, bir takım ünvanlar takınmaya ve programlar tespit etmeye
başladılar. Bir fikir vermiş olmak için bu gruplardan belli başlılarıın
adlarını sayayım:
a) Tesanüt (Dayanışma) Gurubu
b) İstiklâl Gurubu
c) Müdafaa-i Hukuk Zümresi (Müdafaa-i Hukuk
Topluluğu)
d) Halk Zümresi (Halk Topluluğu)
e) Islahat Gurubu
Bu gruplardan başka, isimsiz olarak özel maksatlı bazı küçük grupların
da faaliyet halinde oldukları anlaşılıyordu.
Efendiler, bu isimlerini saydığım guruplardan her biri, Meclis
görüşmelerinde disiplini sağlamak ve oyları birleştirmek maksadıyla
kurulmuş oldukları halde, varlıkları aksini gösteriyordu.
Gerçekten de, sayıları çok, üyeleri sınırlı olan bu guruplar
biribirleriyle yarışmaya kalkışmışlar ve biribirlerini dinlememek
yüzünden Meclis’te neredeyse bir kargaşa doğurmaya başlamışlardı. Hele,
Teşkilât-ı Esasiye Kanunu Meclis’ten çıktıktan sonra, yani Ocak 1921
sonlarında, Meclis üyelerinin ve ortaya çıkan gurupların, genellikle her
konuda toplantıya katılmalarını ve birlikte çalışmalarını sağlamanın,
bir kat daha güçleşmeye başladığı görülüyordu. Çünkü, Misak-ı Millî‘nin
tespit ettiği ilkelerde, kayıtsız şartsız düşünce ve gaye birliği yer
aldığı halde, Teşkilât-ı Esasiye Kanunu’nun ortaya koyduğu görüşlerde
tam bir birlik sağlanmış görünmüyordu. Mevcut gurupları birleştirmek
veyahut mevcut guruplardan birini destekleyerek iş görmek için, dolaylı
olarak çok çalıştım. Ancak, bu yolla elde edilen sonuçların uzun ömürlü
olamadıkları görüldü. İşe doğrudan doğruya benim el atmam zorunlu olmaya
başladı. Nihayet, Anadolu ve Rumeli Müdafaa-i Hukuk Gurubu adıyla bir
grup kurulmasına karar verdim. Bu gurup için yaptığım programın başına
bir ana madde koydum. Bu maddenin özü iki noktadan ibaretti. Birinci
nokta şuydu: Gurup, Misak-ı Millî ilkeleri çerçevesinde memleketin
bütünlüğünü ve milletin bağımsızlığını sağlayacak barış ve güvenliğin
elde edilmesi için, milletin bütün maddî ve manevi kuvvetlerini gereken
hedeflere yönelterek kullanacak, memleketin resmî ve özel bütün kuruluş
ve tesislerinin bu ana gayeye hizmet etmelerine çalışacaktır.
İkinci nokta: Gurup, devlet ve milletin teşkilâtını, Teşkilât-ı Esasiye
Kanunu’nun koyduğu ilkeler çerçevesinde, sırasıyla şimdiden tespite ve
hazırlamaya çalışacaktır.
Efendiler, bütün gurupları ve Meclis üyelerinin çoğunu davet ederek, bu
iki esas üzerinde birleşmelerini sağladım. İşaret ettiğim bu ana madde
ve bundan sonra Gurup’un içtüzüğü ile ilgili olan maddeler, 10 Mayıs
1921 günü yapılan toplantıda kabul edildi. Gurap Genel Kurulu’nca
seçildiğim için, gurubun başkanlığını da üzerime almıştım.
Efendiler, memleket içinde Anadolu ve Rumeli Müdafaa-i Hukuk Cemiyeti
var olduğu gibi, onun, aynı ad altında Meclis’te de bir siyasî gurubu
kurulmuş oldu. İstanbul’daki Meclis-i Meb’usan’ın yapmaktan çekindiği
iş, ancak onların dağılmasından 14 ay sonra Ankara’da yapılmış oldu. Bu
gurup, Birinci Büyük Millet Meclisi’nin devam ettiği sürece, Hükûmetin
görev yapmasına yardımcı olabilmiştir. Fakat, gurup tüzüğündeki ana
maddenin ifade ettiği ikinci noktayı anlamlı bulanlar oldu. Bu gibiler
duygularını açıklamamakla birlikte, bu noktada toplanan anlam ve gayenin
gerçekleşmemesi için derhal faaliyete geçmekte gecikmediler. Olumsuz
faaliyet diye vasıflandırabileceğimiz bu türlü faaliyetler, iki şekilde
ortaya çıkmaktaydı.
Birincisi, Gurub’un içinde düşünceleri karıştırma ve görüşülecek
konularda aleyhte bir durum yaratma şeklinde oluyordu.
İkincisi, memleket içinde ve yine teşkilâtımız içindeydi. Bu noktayı
açıklayan en belirgin örnek, Erzurum milletvekili Hoca Raif Efendi’nin
ve bazı arkadaşlarının, gurubun kurulmasından önce ve Teşkilâtı Esasiye
Kanunu’nun çıkmasından hemen sonra giriştikleri faaliyettir. Arzu
ederseniz, bu konuda biraz bilgi vereyim:
Hoca Raif Efendi ve arkadaşları, Anadolu ve Rumeli Müdafaa-i Hukuk
Cemiyeti Erzurum Merkez Hey’eti’nin adını değiştirdiler. Muhafaza-i
Mukaddesat Cemiyeti dediler. Mevcut cemiyet ilkelerinin başına da,
Hilâfet ve Saltanat makamının ve devlet şeklinin olduğu gibi
bırakılmasını sağlayıcı birtakım eklemeler yapmışlar ve bu
faaliyetlerini öteki illere, özellikle doğu illerine de birtakım
bildiriler göndererek yaymaya kalkmışlardı. Ben bu durumu öğrenir
öğrenmez, Doğu Cephesi Komutanı Kâzım Karabekir Paşa’nın dikkatini
çektim. Hoca Raif Efendi’yi ve arkadaşlarını uyararak bu türlü
faaliyetlerden vazgeçirmesini rica ettim.
Sarıkamış‘ta bulunan Kâzım Karabekir Paşa ile Erzurum’da bulunan Hoca
Raif Efendi arasında bazı yazışmalar olduktan sonra Raif Hoca, bizzat
Paşa’nın komuta merkezine gitmiş, orada "Muhafaza-i Mukaddesat" adının
kullanılmasındaki sebepleri açıklarken demiş ki: "Maksat, halifelik ve
padişahlık haklarını korumak, memleketin ve İslâm dünyasının bugünkü ve
gelecekteki hayatı için büyük uyuşmazlık ve sakıncalar doğuracak olan,
Cumhuriyet idaresinden kesinlikle sakınmaktır." Hoca, "Büyük Millet
Meclisi’nde kurulan Müdafaa-i Hukuk Gurubu’nun hilâfet ve saltanat
idaresini cumhuriyete dönüştürme maksadı güttüğü hissedilmektedir",
görüşünde bulunduktan sonra, bu gibi faaliyetleri tanımakta mazur
olduklarını bildirmiş.
Kâzım Karabekir Paşa, Devlet Şeklinde Tarihi
Değişiklikler Yapılacağı Zaman Askeri ve Sivil Devlet
Kazım Karabekir Paşa’nın bu bilgileri veren 11 Temmuz 1921 tarihli
şifreli telgrafında, kendisi de ileri sürdüğü görüşler arasında diyordu
ki; "Hükûmet şekli ile ilgili esasları, Büyük Millet Meclisi’nce kabul
edilen Teşkilât-ı Esasiye Kanunu’nun tespit etmiş olduğu görülüyor.
Halbuki bendeniz, bu kanun hükümlerinin olsa olsa bir parti programı
halinde kalmasını, uygulamada ortaya çıkacağını tahmin ettiğim
güçlüklere karşı daha yararlı buluyorum. Bu görüşümü, bölgenin çok
yakından tanıyabildiğim duygu ve düşüncelerine göre kısaca açıklamak
isterim. Meclis’te Teşkilât-ı Esasiye Kanunu’nu desteklemek üzere
kurulan guruba girmiş olanların çoğu, yeni bir rejim değişikliğinde
memleket kaderinde söz sahibi olmak hevesinde görünenlerdir. Halk
arasında, ancak küçük bir gurup yeni nitelikte teşkilât fikirlerini
benimser. Milletvekillerinin Teşkilât-ı Esasiye Kanunu’na
taraftarlıkları ancak kişisel görüşlerinden gelebilir. Devlet şeklinin
bu büyük ve tarihi değişiklik faaliyetlerinde, memleketin geleceğinden
hep birlikte sorumlu olan askerî ve sivil devlet adamlarıyla, Müdafaa-i
Hukuk merkezlerinden gereği gibi görüş alınması ve durumun olağanüstü
bir Meclis’te incelendikten sonra karara bağlanması gerekir,
düşüncesindeyim."
Efendiler, kesin zaferden sonra İkinci Büyük Millet Meclisi Cumhuriyet’i
ilan ettiği zaman bile, Kâzım Karabekir Paşa, İstanbul gazetelerine
verdiği demeçte, öteden beri süregelen duygularını ve şikâyetlerini,
"Cumhuriyet ilânını bize sormadılar" şeklinde özetlemekteydi.
Kâzım Karabekir Paşa, bu görüşleriyle, Türkiye Büyük Millet Meclisi’nin
millet tarafından olağanüstü yetkiler verilerek gönderilmiş üyelerden
kurulu, olağanüstü bir meclis olduğunu unutmuş gibi görünüyor. Böyle bir
meclisin koyduğu kanuna hem de Teşkilât-ı Esasiye Kanunu’na karşı
bulunduğunu imâ ediyor. Daha garibi, devlet teşkilâtının değişmesinde
etkili olacak kararlar alabilmek için, askerî ve sivil devlet
adamlarının ve Müdafaa-i Hukuk Merkezlerinin görüşlerinin alınması
gerektiği inancında bulunduğunu söylüyor.
Kâzım Karabekir Paşa, benim Müdafa-i Hukuk Gurubuyla olan ilgime de
karşı çıkarak: "Bendeniz zâtıdevletlerinin bu gibi siyasî partilere
girmemesini özellikle uygun bulmaktayım" dedikten sonra, benim tarafsız
olarak kalmamı tavsiye ediyor.
Kâzım Karabekir Paşa’nın bu telgrafına, 20 Temmuz 1921’de cevap verdim.
Biraz uzunca olan bu cevabın, bazı hususları aydınlatmaya yarayacak olan
noktalarını belirtmekle yetineceğim. Cevabımda demiştim ki: "Müdafaa-i
Hukuk Gurubu, memleketin bağımsızlığını tam olarak sağlamak gibi kısa ve
kesin bir maksatla kurulmuştur. Teşkilât-ı Esasiye Kanunu’nun uygulanma
durumu da, gayesi içindedir. Teşkilât-ı Esasiye Kanunu, bütün idare
sistemini ve Türkiye Hükûmeti’nin hukukî durumunu gösteren ayrıntılı ve
tam bir kanun olmayıp, memleketin mülkî ve idarî teşkilâtında zamanın
şartlarının gerektirdiği halkçılık ilkesini ifade eden bir kanundan
ibarettir. Bu kanunda, cumhuriyeti ifade eden bir şey yoktur. Raif
Efendi’nin, saltanat şeklinin cumhuriyetçiliğe dönüştürülmek istendiği
yolundaki düşüncesi, kuruntudur."
"Meclis’teki Gurup merkezinde kendilerine önemli işler verilen kimseler
arasında, kişilikleri ve geçmişteki davranışlarıyla,
eleştirilebileceklerin bulunduğu yolundaki iddia ise, daha açık bir
ifade ile doğrulanmaya muhtaç bir durumdadır. Her işi, bütün idarî
yetenekleri ve kişisel faziletleri ile mükemmel yetişmiş adamlara
vermek, pek değerli ve tatlı bir dilek olmakla birlikte, kendi
toplumumuz için değil, dünyanın en ileri gitmiş milletleri için bile,
her çevre, her bölge, ve her meslek sahibi tarafından saygıya değer
görülecek bu kadar çok adam bulmak imkânsızdır. Hayalî ve gerçek dışı
düşünce ve iddialarla, memleketin kendisine dayanabileceği tek kuvveti
ve teşkilâtı yıpratacak engellemelere başvurmak, eğer cahilce bir
çılgınlık değilse, herhalde bir hainlik olarak kabul edilmelidir.
Zâtıdevletlerince de bilinir ki, ilerleme yolunda girişilecek her önemli
faaliyetin, kendine göre önemli sakıncaları vardır. Bu sakıncaların en
alt düzeye indirilebilmesi için, alınacak tedbir ve yapılacak
girişimlerde kusur etmemek gerekir."
Bundan sonra Efendiler, Teşkilât-ı Esasiye Kanunu yapılırken, sivil ve
askerî devlet adamlarıyla Müdafaa-i Hukuk Merkezlerinin düşüncelerini
almak konusundaki görüşümü de şöyle açıkladım: "Zatıdevletlerince de
bilindiği üzere, bir hükûmet şeklinde yaşıyoruz ve onun bütün şartlarına
uymak zorundayız. Kanunun, Meclis komisyonlarından sonra, Genel
Kurul’daki tartışmalarıyla ortaya çıkacak şekli üzerinde, uzaktan
alınacak düşüncelerle etki yapılamayacağı elbette kabul buyurulur."
Kâzım Karabekir Paşa, Teşkilât-ı Esasiye Kanunu’nun yapılmasında niçin
acele edildiğinin, bunun uygulanmasından doğacak güçlüklerin nasıl
giderileceğinin, hilâfet ve saltanat konusundaki görüşümüzün ne
olduğunun açıklanmasını da istemişti. Bu noktalarla ilgili cevaplarımda
demiştim ki: "Teşkilât-ı Esasiye Kanunu’nun yapılmasında acelecilik
sayılan tutumun sebebi, bütün dünyada ve memleketimizde belirmiş olan
halkçılık akımını, sağlam bir şekilde tespit ederek, bu konuda başka
türlü karışmalara yer vermemek; aynı zamanda yüzyıllardan beri yetersiz
kimseler elinde boyuna kötüye kullanılan millet haklarını korumak için,
bu hakların asıl sahibi olan millete de söz hakkı tanımak ve bu yüksek
düşüncenin gelişmesi için bugünkü olağanüstü şartlardan yararlanmaktır.
Kanunun ne dereceye kadar uygulanabileceğini ölçmek için de, bu işle
uğraşmaya fırsat bulacakların azim ve irade yeteneğini hesaba katmak
gerekir.
Ortada hilâfet ve saltanat meselesi diye başlıbaşına bir mesele yoktur.
Söz konusu olan Padişahın haklarıdır. Onun belirlenmesi ve
sınırlandırılması için son birkaç yüzyılın tecrübeleri ve devlet
kavramındaki millet haklarının gerçek anlamı gözönünde
bulundurulmalıdır. Bu konuda şimdilik tespit edilmiş kesin bir kuralımız
yoktur."
Kâzım Karabekir Paşa’nın, gurup başkanı olmayıp tarafsız kalmaklığım
konusundaki teklifine verdiğim cevapta da, şu düşünceleri ileri
sürmüştüm: "İstanbul’daki Meclis-i Meb’usan gibi bir meclisin başkanı
değilim. Böyle bile olsa, bir partiye bağlı olmak doğaldır. Halbuki,
Büyük Millet Meclisi’nin yürütme yetkisi de bulunduğundan, bir bakıma,
hükûmet niteliğindeki bir meclisin başkanı bulunmaktayım. Yürütme
yetkisi de bulunan bir başkan için, çoğunluk partisinden olmak pek
gereklidir. Buna göre, geniş bir programla ortaya atılmış siyasî bir
partinin başkanı da olabilirim. Bütün kimliğimle karışmış bulunduğum
Cemiyet’ten ayrılmaklığım mümkün olmadığı gibi, o cemiyetten doğmuş olan
gurup içinde bulunaklığım da zorunludur. Aslında gurup, hemen hemen
Meclis Genel Kurulu’na yakın büyük bir çoğunluğu içine almaktadır.
Dışarıda kalanlar, Erzurum milletvekillerinden Celâlettin Arif Bey ve
Hüseyin Avni Efendi ile benzeri davranışlarında serbest kalmak isteyen
birkaç kişiden ibarettir..."
İzzet ve Salih Paşa’ların İstanbul’da Siyasî Görev
Almayacaklarına Söz Vermeleri Üzerine
Efendiler, Ankara’da bulunan İzzet ve Salih Paşa’lar bir türlü Ankara’ya
ısınamadılar. İstanbul’da ailelerinin yanına gitmelerine izin vermemiz
için, doğrudan doğruya veya dolaylı yoldan boyuna rica ediyorlar ve
İstanbul’a dönüşlerinde, siyasî hiçbir görev almayacaklarına söz
veriyorlardı. 1921 yılının Mart ayı başlarında, İsmet Paşa’nın bazı
işler için Ankara’ya gelmiş bulunduğu bir sırada, Paşalar ricalarını
yenilediler. Bir gün, İsmet Paşa’nın da katıldığı Bakanlar Kurulu
toplantı halindeyken, Ahmet İzzet Paşa daireye gelerek haber göndermiş
ve İsmet Paşa kendisiyle görüşmüştür. İzzet Paşa, bizim teklifimiz
üzerine, İstanbul’da görev almayacağına, uzun uzadıya açıklamalarla söz
vererek, İstanbul’da ailesinin yanına gönderilmesi için izin rica etmiş;
Salih Paşa’nın da aynı şekilde söz vererek serbest bırakılması ricasında
bulunduğunu eklemiş.
İsmet Paşa, bu açıklamayı ve bu ricayı Bakanlar Kurulu’na getirdi. Zaten
varlıklarının millî işlerimizde yararlı olmadığı, aksine Ankara’da bir
yük, bir ağırlık olarak bulundukları, üstelik bazı olumsuz akımlara da
sebep oldukları anlaşılmış bulunduğundan, Bakanlar Kurulu, bu paşaların
İstanbul’a dönmelerinde bir sakınca görmedi. Fakat ben, Ahmet İzzet Paşa
ve arkadaşının verdikleri sözde ciddiyet ve samimiyet olmadığını,
İstanbul’a döndükten sonra, mutlaka İstanbul Hükûmeti’nde görev alarak
bizi tedirgin etmekte devam edecekleri kanaatinde olduğumu söyledim.
"Namusları üzerine söz veriyorlar" dendi. Bu sözlerini yazılı ve imzalı
olarak verirlerse izin verebileceğini söyledim. İsmet Paşa bu teklifimi
yanımızdaki odada bekleyen İzzet Paşa’ya bildirdi. İzzet Paşa, derhal
bir kağıt kalem alarak kabineden çekileceklerini, bir söz belgesi olarak
yazmış ve imzalamış, eğer yanılmıyorsam Salih Paşa’ya da imzalatmıştır.
Ben, bu kısa söz belgesini yeterli görmedim. Paşa’nın sözle anlattığı
anlam ve genişlikte değildi. Hemen bunun bir aldatmaca olduğuna
arkadaşların dikkatini çekerek, "İsmet Paşa’ya ağızdan anlattıklarını
yazarak imza etsin" dedim. İzzet Paşa’nın ağızdan bu kadar açıklama
yapıp söz verdikten sonra, başka maksatla bir söz yazmış olacağı tahmin
edilmedi ve bu kısa sözün yeterli görülmesi istendi. İşte, İzzet ve
Salih Paşalar böyle aldatmaca bir belge ile İstanbul’a gitmenin yolunu
bulmuşlardır.
Gerçekten de, İzzet ve Salih Paşa’lar İstanbul’a varır varmaz istifa
ettiler. Fakat, pek kısa bir süre sonra, aynı kabinede diğer
bakanlıklara getirildiler ve bunu bize telgrafla bildirdiler. İstanbul
Hükûmeti’nin Hariciye Nâzırlığı‘nı üzerine almış olan İzzet Paşa, millet
ve memlekete yönelmiş büyük bir kötülüğün önüne geçmek için, hükûmete
geldiğini söyleyerek, bize de birtakım öğütler veriyordu.
Ahmet İzzet Paşa Türk Milletine Hizmet Etmeyi,
Efendiler, Ahmet İzzet Paşa, ekmeği ve nimeti ile yetiştiği Türk
Milletinin içinde kalarak, ona en acı ve kara günlerinde hizmet etmeyi,
Vahdettin’in hizmetinde olmaya tercih edememişti. Dürrîzade Esseyit
Abdullah’ın fetvasına bağlı kalıp, Sultanın emri dışına çıkmakla
suçlanmaktan ve şeriatın hışmına uğramaktan çekindi. Ahmet İzzet
Paşa’nın daha başka marifetleri de olmuştur. Onları da bildireyim:
Savaş bütün hızıyla devam ederken ve milletin maddî ve manevî
kuvvetlerini düşman karşısına toplamaya çalıştığımız günlerde, Türk
milletinin büyük kuvvetleri ellerine verilmiş olan kimselere de, yazdığı
özel mektuplarla ümitsizlik ve bezginlik verecek karamsarlıklarını
aşılamakta devam ediyordu. Benim, "düşman ordusunu mutlaka yeneceğiz,
vatanı mutlaka kurtaracağız" sözlerimle alay ederek, İkinci İnönü‘nden
sonra yeniden doğuya Sakarya’ya doğru yürümekte olan Yunan ordusunun
hareketini bir gözdağı gibi kullanarak akıl ve anlayış dersi vermekten
geri kalmıyordu.
Efendiler, ne gariptir ki, kendisini dev aynasında gören bu kafanın,
tuttuğum yolun felâket doğuracağını bildiren bir mektubu, Sakarya’da
düşmana karşı saldırarak onu geri çekilmeye mecbur ettiğimiz gün, görev
gereği bana gösterilmişti. Bu mektup bizi şaşkınlık içinde bırakmıştı.
Ahmet İzzet Paşa, Yunan ordusunun Sakarya’dan ve en sonunda İzmir
Körfezi’nden çekildiğini gördükten ve Lozan Barış Antlaşması metnini
okuduktan sonra, acaba bana yazdığı 6 Temmuz 1921 tarihli telgrafındaki
şu cümleyi:
"İddia buyurduğunuz gibi gaflet içinde bulunduğumu itiraf şöyle dursun,
şimdiki gibi siyasî olayları kırk kılı yararcasına değerlendirmiş
olduğumu görmekte, kendime, düşünce ve görüşlerime güvenim artmıştır",
cümlesini yeniden mırıldanmış mıdır?
Ben, buna da ihtimal veririm!
Efendiler, İzzet ve Salih Paşalar aylarca Ankara’da oturdular. Millî
ilkelerimizi kabul etmek şartıyla kendilerine millî hizmet ve görev
vermeye hazırdık. Yanaşmadılar. Bir defa olsun Millet Meclisi’nin
kapısından içeri ayak atmadılar. Fakat, herhalde Türkiye Büyük Millet
Meclisi’nin ve Hükûmeti’nin İstanbul’a karşı belirmiş olan tutumunu
pekâlâ biliyorlardı. Bu kanunlara ve bilinen duruma rağmen, İstanbul’da
yeniden işbaşına geçip millî varlığın ve Millî Mücadele’nin değerini ve
etkisini yok etmeye, düşmanların elinde oyuncak olan Vahdettin’in
hâkimiyetini sağlamaya, bütün varlıklarıyla çalışmalarına verilecek
gerçek anlamın ne olduğunu ben söylemeyeceğim! Onu Türk Milletine ve
Türk Milletinin bugünkü ve yarınki kuşaklarına bırakırım.
Aziz Milletime Tavsiyem
Efendiler, sırası gelmişken, aziz milletime şunu tavsiye ederim ki,
bağrında yetiştirerek başının üstüne kadar çıkaracağı adamların
kanındaki, vicdanındaki öz cevheri çok iyi tahlil etmek dikkatinden bir
an geri kalmasın!
Sakarya Meydan Savaşı
Saygıdeğer Efendiler, olayları Sakarya Meydan Savaşına getirmek
istiyorum. Fakat, bunun için izin verirseniz, ufak bir giriş yapacağım.
İkinci İnönü Savaşından sonra, üç ay kadar bir zaman geçti. Ondan sonra
10 Temmuz 1921 tarihinde, Yunan ordusu yeniden cephemize genel saldırıya
girişti. Bu tarihten önceki günlerde tarafların durumu şöyleydi:
Bizim ordumuz, başlıca Eskişehir ve Eskişehir’in kuzey - batısındaki
İnönü mevzileri ile Kütahya - Altıntaş dolaylarında yığınak yapmıştı.
Afyonkarahisar dolaylarında iki tümenimiz vardı. Geyve ve Menderes
dolaylarında da birer tümenimiz bulunuyordu.
Yunan Ordusu da, Bursa’da bir Uşak doğusunda iki kolordusunu toplu
olarak bulunduruyordu. Menderes’te de bir tümeni vardı.
Yunanlıların bu saldırısı ile başlayan ve Kütahya - Eskişehir Savaşları
adıyla anılan bir sıra savaşlar vardır. Bunlar, on beş gün sürmüştür.
Ordumuz, 25 Temmuz 1921 akşamı büyük kısmıyla Sakarya’nın doğusuna
çekilmişti. Ordumuzun çekilmesini zorunlu kılan sebeplerin başlıcasına
işaret edeyim:
İkinci İnönü Savaşından sonra, genel seferberlik yapmış olan Yunan
ordusu, insan, tüfek, makineli tüfek ve top sayısı bakımından ordumuzdan
önemli derecede üstündü. Temmuz’da, Yunan ordusu saldırıya geçtiği
zaman, millî hükûmetin durumu ve Millî Mücadele’nin gelişmesi, bizim
genel seferberlik ilân ederek, milletin bütün kaynak ve imkânlarını,
başka bir şey düşünmeden düşman karşısında toplamaya daha elverişli ve
yeterli görülmemişti. İki ordu arasındaki kuvvet, araç ve şartlar
bakımından kendini gösteren ölçüsüzlüğün elle tutulur başlıca sebebi
budur. Bunun sonucu olarak, biz, daha tümenlerimizin taşıt araçlarını
bile tamamlayamadığımızdan, bunların hareket güçleri yoktu. Yunan
milletinin bütün kuvvetiyle yaptığı bu saldırı karşısında, bizim
askerlik bakımından asıl görevimiz, Millî Mücadele’nin başından beri
yürütegeldiğimiz görev idi ki, o da, her Yunan saldırısı karşısında
kaldıkça, bu saldırıyı, direnerek ve uygun hareketler yaparak durdurup
etkisiz bırakmak ve yeni orduyu kurmak için zaman kazanmak şeklinde
özetlenebilir. Son düşman saldırısı karşısında da, bu aslî görevi bu
gözden uzak tutmamak şarttı. Bu düşünceyle, 18 Temmuz 1921 tarihinde,
İsmet Paşa’nın Eskişehir’in güney-batısında, Karacahisar’da bulunan
komuta merkezine giderek, durumu yakından inceledikten sonra, İsmet
Paşa’ya genel olarak şu direktifi vermiştim: "Orduyu, Eskişehir’in kuzey
ve güneyinde topladıktan sonra, düşman ordusuyla aramızda büyük bir
açıklık bırakmak gerekir ki, orduyu derleyip toparlamak ve güçlendirmek
mümkün olabilsin. Bunun için Sakarya’nın doğusuna kadar çekilmek
yerindedir. Düşman hiç durmadan takip ederse, hareket üssünden
uzaklaşacak ve yeniden ulaştırma hatları kurmaya mecbur olacak; herhalde
beklemediği birçok güçlüklerle karşılaşacak; buna karşılık bizim ordumuz
toplu bulunacak ve daha elverişli şartlara sahip olacaktır. bu şekildeki
çekilişimizin en büyük sakıncası, Eskişehir gibi önemli yerlerimizi ve
birçok topraklarımızı düşmana bırakmaktan dolayı kamuoyunda doğabilecek
manevî sarsıntıdır. Fakat kısa zamanda elde edebileceğimiz başarılı
sonuçlarla, bu sakıncalar kendiliğinden ortadan kalkacaktır. Askerliğin
gereğini, kararsızlığa düşmeden uygulayalım. Başka türden sakıncalara
karşı koyabiliriz."
Efendiler, gerçekten de tahmin ettiğim manevî sakıncalar hemen kendini
gösterdi. İlk duyarlık Meclis’te belirdi. Özellikle muhalifler, kötümser
söylevlerle feryada başladılar.: "Ordu nereye gidiyor; millet nereye
götürülüyor? Bu gidişin elbette bir sorumlusu vardır; o nerededir? Onu
göremiyoruz. Bugünkü acıklı ve korkunç durumun asıl sorumlusunu ordunun
başında görmek isterdik" diyorlardı. Bu şekilde konuşan kimselerin
dolaylı yoldan kastettikleri şahsın ben olduğuma şüphe yoktu.
En sonunda, Mersin Milletvekili Selâhattin Bey, kürsüden, benim adımı
söyleyerek: "Ordunun başına geçsin!" dedi. Bu teklife katılanlar
çoğaldı. Buna karşı olanlar da vardı.
Efendiler, bu görüş ayrılıklarının sebepleri üzerinde biraz açıklamada
bulunmak uygun olur. Bir defa, benim doğrudan doğruya ordunun başına
geçmem teklifinde bulunanların düşünce ve maksatlarını ikiye ayırmak
mümkündür. Benim ve benimle birlikte birçoklarının o zaman anladığımıza
göre, birtakım kimseler artık ordunun büsbütün yenildiğine, durumun
iadesine imkân kalmadığına, bundan dolayı da dâvânın, güttüğümüz millî
dâvânın kaybedildiği yargısına varmışlardı. Bu sebeplerle duydukları
öfke ve hıncın acısını benden almak istiyorlardı. İstiyorlardı ki, kendi
zanlarına göre bozguna uğramış ve bozgunu devam edecek olan ordunun
başında benim de şahsiyetim bozguna uğrasın! Diğer birtakım kimseler,
diyebilirim ki çoğunluk, bana karşı duydukları güven dolayısıyla, samimî
olarak ordunun başına geçmemi arzu ediyorlardı.
Şimdilik komutanlığı fiilî olarak üzerime almamı sakıncalı görenlerin de
düşünesi şuydu:
Ordunun bundan sonraki herhangi bir savaşta başarı kazanamayıp yeniden
geri çekilmesi, uzak bir ihtimal değildir. Bu durumlarda, ben, fiilen
ordunun başında bulunursam, genel fikre göre son ümidin de yitirilmiş
olduğu gibi bir inanç doğabilir. Oysa, genel durum, daha son tedbir, son
çare ve son kuvvetlerin feda edimesini gerektirecek bir nitelikte
değildir. Bundan dolayı, kamuoyunda son ümidin korunabilmesi için benim
askerî harekâtı şahsen yürütme zamanım gelmemiştir.
Ben, görüşmeler ve tartışmalarla otaya çıkan bu görüşleri, gerektiği
kadar gözönünde tutuyor ve inceliyordum. Son görüşü savunanlar, mantığa
dayanan kuvvetli sebepler ileri sürüyorlardı. Samimiyetsiz isteklerde
bulunanların yaygaraları, başkomutanlığı üzerime almamı içtenlikle
teklif edenlerde, derin ve kaygı verici etkiler yapmaya başladı. Benim
fiilen başkomutanlığı üzerime almam, bütün Meclis’te son çare ve son
tedbir olarak görüldü.
Meclis’in bu görüşü çabucak Meclis dışında da yayıldı. Benim ses
çıkarmayışım ve komutayı fiilen üzerime almaya yanaşmayışım, adeta
felâketin kesin ve yakın olduğu düşünce ve inancını yaygın bir duruma
getirdi. Bunu, anlar anlamaz derhal kürsüye çıktım.
Efendiler, bu anlattığım durum, 4 Ağustos 1921 günü bir gizli oturumda
geçiyordu. Üyelerin bana karşı gösterdikleri yakınlık ve güvene teşekkür
ettikten sonra, Başkanlık makamına şöyle bir önerge verdim:
Türkiye Büyük Millet Meclisi Yüce Başkanlığı‘na
Meclisin pek sayın üyelerinin genel olarak beliren istek ve talepleri
üzerine, Başkomutanlığı kabul ediyorum. Bu görevi şahsen üzerime
almaktan doğacak yararları azamî çabuklukla elde edebilmek, ordunun
maddî ve manevî gücünü en kısa zamanda artırıp en yüksek seviyeye
çıkarmak, sevk ve idaresini bir kat daha kuvvetlendirmek için, Türkiye
Büyük Millet Meclisi’nin sahip olduğu yetkileri, fiilen kullanmak
şartıyla üzerime alıyorum. Ömrüm boyunca, millî hakimiyetin en sadık bir
kulu olduğumu millete bir defa daha gösterebilmek için, bu yetkinin üç
ay gibi kısa bir süreyle sınırlandırılmasını ayrıca rica
ederim.
Türkiye Büyük Millet Meclisi Başkanı
Mustafa Kemal
Efendiler, bu önergem, doğruluktan yanaymış gibi görünerek tekliflerde
bulunanların gizli düşüncelerini açığa vurmalarına yol açtı. Derhal
itirazlar başladı. "Bir defa, Başkomutanlık ünvanını veremeyiz" dediler.
"O, Büyük Millet Meclisi’nin manevî şahsiyeti içindedir. Başkomutan
Vekili denilmelidir."
İkinci olarak, "Meclis’in yetkilerini kullanmak gibi bir imtiyazın
verilmesi asla söz konusu olamaz" düşüncesini ileri sürdüler.
Ben, padişah ve halifeler tarafından verilegelmiş eski bir ünvanı
takınamayacağımı; yerine getireceğim görev, fiilen başkomutanlık
olduğuna göre, bu ünvanı olduğu gibi vermekten kaçınmanın yersizliğini
ileri sürerek görüşümde direndim. Durum, Meclis’in değerlendirdiği ve
belirttiği gibi olağanüstü olduğuna göre, benim de alacağım kararların
ve yapacağım işlerin olağanüstü olması gerekeceğine şüphe yoktu. Düşünce
ve kararlarımı çabuk ve sert bir şekilde yürütmek ve uygulamak zorunlu
vardı. Hükûmetten ve Meclis’ten izin istemekle doğacak gecikmelere durum
elverişli olmayabilirdi. Bütün memleketi ve memleketin bütün
kaynaklarını ilgilendiren emir ve bildirilerim için, her işin ilgili
bakanından veya Bakanlar Kurulu’ndan olur ve izin almak, benim yapacağım
Başkomutanlıktan beklenen yararları sağlayamazdı. Onun için kayıtsız ve
şartsız emir verebilmeliydim. Bunun için de, Büyük Millet Meclisi’nin
yetkisi benim kişiliğimde belirmeliydi. Bunu, başarı için zorunlu
görüyordum. Onun için bu noktada ısrar ettim.
Selâhattin Bey, Hulûsi Bey gibi birtakım milletvekilleri, Meclis’in,
kendi yetkisini bir başkasına vermekle işleyemez duruma geleceğinden,
milletten aldığı vekâleti başkasına devretme hakkı bulunmadığını ve
aslında orduya komuta edecek bir kimseye Meclis’e ait yetkilerin
verilmesinin söz konusu olamayacağını, buna gerek de olmadığını
belirttiler. Meclis’in yetkisini kullanabilecek bir kimseye,
milletvekillerinin şahsen güvenemeyecekleri ihtimalden söz edenler de
oldu.
Ben, bu düşüncelerin hiçbirine karşı çıkmadım. Hepsini doğru bulduğumu
belirttim. Meclis’in bu noktayı çok dikkatle ve önemle düşünüp
incelemesini söyledim. Yalnız, şahıslarından korkanların, telâşlarına
yer olmadığını söyledim. 4 Ağustos’ta bu konu bir karara bağlanamadı.
Görüşme, 5 Ağustos 1921 günü de devam etti. Bugün bazı
milletvekillerindeki kararsızlığın iki noktada toplandığı anlaşıldı.
Birincisi: Meclis’in varlığının herhangi bir şekilde iş göremez duruma
getirilmesi; ikincisi de üyelerden herhangi biri için keyfi ve kanunsuz
işlem yapılması...
Bu şüphe ve kararsızlıkları giderecek şekilde konuştuktan ve açıklamalar
yaptıktan sonra, yapılacak kanuna da bu hususlarla ilgili bağlayıcı
hükümler konmasının yerinde olduğunu belirttim ve vermiş olduğum
önergeyi buna göre bazı maddeler haline getirerek bir tasarı şeklinde
Meclis’e sundum. İşte bu tasarı maddeleri üzerinde yapılan görüşmeler
sonunda, bana Başkomutanlık ünvanının verilmesiyle ilgili, 5 Ağustos
1921 tarihli kanun çıktı. Bu kanunun ikinci maddesine göre bana verilmiş
olan yetki şuydu:
"Başkomutan, ordunun maddî ve manevî gücünü büyük ölçüde artırmak, sevk
ve idaresini bir kat daha sağlamlaştırmak için Türkiye Büyük Millet
Meclisi’nin bununla ilgili yetkisini Meclis adına fiilen
kullanabilir."
Bu maddeye göre, benim vereceğim emirler kanun olacaktı.
Efendiler, bu ünvanın verilişinden dolayı, "Meclis’in bana karşı
gösterdiği güvene lâyık olduğumu az zamanda ispatlamayı başaracağım"
dedikten sonra, Meclis’ten bazı ricalarda bulundum. Örnek olarak, Millî
Savunma Bakanlığı ve Genel Kurmay Başkanlığı görevlerini yapmakta olan
Fevzi Paşa Hazretleri’nin yalnız Genelkurmay’ın işleri ile uğraşabilmesi
için, İçişleri Bakanlığı görevinde bulunan Refet Paşa’nın Millî Savunma
Bakanlığı‘na getirilmesi ve onun yerine bir başkasının seçilmesi gibi...
Özellikle, Meclis’in ve Bakanlar Kurulu’nun içeriye ve dışarıya karşı
sakinlik içinde ve çok güçlü bir durum ve görünüşte kalmasının önemli
olduğunu, ufak tefek sebeplerle Bakanlar Kurulu’nu sarsmanın doğru
olmadığını bildirdim. Kanun teklifi, o gün açık oturumda okundu.
Öncelikle görüşüldü ve ad okunarak oylandı. Oy birliğiyle kabul edildi.
Bu münasebetle yaptığım kısa bir konuşmanın bir iki cümlesini, tekrar
etmeme izin vermenizi rica ederim. O cümleler şunlardı:
"Efendiler, zavallı milletimizi esir etmek isteyen düşmanları mutlaka
yeneceğimize olan güven ve inancım bir dakika olsun sarsılmamıştır. Şu
dakikada, bu kesin inancımı yüksek topluluğunuza karşı, bütün millete
karşı bütün dünyaya karşı ilân ederim."
Saygıdeğer Efendiler, Başkomutanlığı fiilî olarak üzerime aldıktan sonra
birkaç gün Ankara’da çalıştım.
Genelkurmay Başkanlığı‘nın ve Millî Savunma Bakanlığı‘nın bütün kadrosu
ile Başkomutanlık komuta merkezini kurdum. Bu iki makamın ortak
çalışmalarını Başkomutanlıkta uyumlu bir şekilde birleştirmek; bundan
başka orduyu ilgilendiren ve Başkomutanlık yoluyla çözümü gereken öteki
bakanlıklara ait işleri yürütebilmek için de yanımda küçük bir büro
kurdum.
Ankara’daki çalışmalarım, yalnız ordunun insan ve taşıt araçları
bakımından gücünün arttırılması, yiyecek ve giyeceğinin sağlanıp düzene
konmasıyla ilgili tedbirler almak ve hazırlıklar yapmakla geçti.
Millî Vergiler Emri
Bu sözünü ettiğim hususları gerçekleştirmek için iki gün içinde, 7,8
Ağustos 1921 tarihlerinde, Tekâlif-i Millîye Emri (Millî Vergiler Emri)
adı altında yaptığım genel bildirilerin her biri için kısaca bilgi
vereyim. Bir savaşın kazanılmasında en küçük şeylerin bile dikkate
alınması gerektiğini gösterebilmek için bunları bilginize sunmayı
yararlı bulurum:
"1 Sayılı" emrimle her ilçede bir Tekâlif-i Millîye
Komisyonu kurdurdum. Bu komisyonlarca toplanan malzemenin, ordunun
"2 Sayılı" emrime göre, vatanın her ailesi birer kat
çamaşır, birer çift çorap ve çarık hazırlayıp Tekâlif-i Millîye
Komisyonu’na teslim edecekti.
"3 Sayılı" emrimle, tüccarın ve halkın elinde bulunan
çamaşırlık bez, Amerikan, patiska, pamuk, yıkanmış ve yıkanmamış yün ve
tiftik, erkek elbisesi dikmeye yarayan her türlü kışlık ve yazlık kumaş,
kalın bez, kösele, vaketa, taban astarlığı, sarı ve siyah meşin,
sahtiyan, dikilmiş ve dikilmemiş çarık, potin, demir kundura çivisi, tel
çivi, kundura ve saraç ipliği nallık demir ve yapılmış nal, mıh, yem
torbası, yular, belleme, kolan, kaşağı, gebre, semer ve urgan
stoklarından yüzde kırkına, bedeli sonradan ödenmek üzere el koydum.
"4 sayılı" emrimle, eldeki buğday, saman, un, arpa,
fasulye, bulgur, nohut, mercimek, kasaplık hayvan, şeker, gaz, pirinç,
sabun, yağ, tuz zeytinyağı, çay, mum stoklarından yine yüzde kırkına,
bedeli sonradan ödenmek üzere el koydum.
"5 sayılı" emrimle, ordu ihtiyacı için alınan taşıt
araçları dışında, halkın elinde kalan taşıt araçlarıyla, yüz
kilometrelik bir uzaklığa kadar, ayda bir defa olmak üzere, parasız
askerî ulaşım yapılmasını mecbur tuttum.
"6 sayılı" emrimle, ordunun giyimine ve beslenmesine
yarayan bütün sahipsiz mallara el koydum.
"7 sayılı" emrimle, halkın elinde bulunan savaşta işe
yarar bütün silâh ve cephane’nin üç gün içinde teslimini istedim.
"8 sayılı" emirle, benzin, vakum, gres, makine, don,
saatçi ve taban yağları, vazelin, otomobil ve kamyon lastiği, solisyon,
buji, soğuk tutkal, Fransız tutkalı, telefon makinesi, kablo, pil,
çıplak tel, yalıtkan maddeler ve bunlar türünden malzeme ve asit
sülfürük stoklarının yüzde kırkına el koydum.
"9 sayılı" emirle demirci, marangoz, dökümcü,
tesviyeci, saraç, arabacı esnafları ve imalâthaneleriyle, bu esnaf ve
imâlathanelerin iş çıkarabilme güçleri ve kasatura, kılıç, mızrak, ve
eyer yapabilecek ustaların adlarıyla birlikte sayılarını ve durumlarını
tesbit ettirdim.
"10 sayılı" emirle, halkın elinde bulunan dört
tekerlekli yaylı araba, dört tekerlekli at ve öküz arabalarıyla, kağnı
arabalarının bütün takım ve hayvalarıyla birlikte binek ve topçeker
hayvanlarının katır, ve yük hayvanlarının deve ve eşek sayısının yüzde
yirmisine el koydurdum.
Efendiler, emirlerimin ve tebliğlerimin yerine getirilmesi için kurduğum
İstiklâl Mahkemeleri’ni Kastamonu, Samsun, Konya, Eskişehir bölgelerine
gönderdim. Ankara’da da bir mahkeme bulundurdum.
Ondan sonra Efendiler, 12 Ağustos 1921 günü, Genelkurmay Başkanı Fevzi
Paşa Hazretleri’yle birlikte Polatlı‘ya cephe komuta merkezine gittim.
Düşman ordusunun cephemize yüklenerek sol kanadımızdan kuşatacağı
yargısına varmıştık. Bu görüşe dayanarak, tam bir cesaretle gerekli
tedbirleri aldırdım ve yapılacak hazırlıkları yaptırdım. Olaylar
görüşümüzü doğruladı. Düşman ordusu, 23 Ağustos 1921’de ciddî olarak
cephemize doğru ilerlemeye başladı ve saldırıya geçti. Birçok kanlı,
bunalımlı safhalar ve dalgalar oldu. Düşman ordusunun üstün gurupları,
savunma hattımızın birçok parçalarını kırdılar. Bu ilerleyen düşman
birliklerinin karşısına kuvvetlerimizi yetiştirdik.
Meydan savaşı yüz kilometrelik cephe üzerinde oluyordu. Sol kanadımız,
Ankara’nın elli kilometre güneyine kadar çekilmişti. Ordumuzun yönü
batıya iken güneye döndü. Arkası Ankara’ya iken kuzeye çevrildi.
Cephenin önü değiştirilmiş oldu. Bunda hiçbir sakınca görmedik Savunma
hatlarımız kısım kısım kırılıyordu. Fakat kırılan her kısmın yerine en
yakın bir yerde hemen yeni bir savunma hattı kuruluyordu. Savunma
hattına çok ümit bağlamak ve onun kırılmasıyla, ordunun büyüklüğü
ölçüsünde çok gerilere çekilmek gerektiği teorisini çürütmek için
memleket savunmasını başka türlü ifade etmeyi ve bu ifademde direnerek
şiddet göstermeyi yararlı ve etkili buldum. Dedim ki:
"Savunma hattı yoktur savunma alanı vardır. O alan bütün vatandır.
Vatanın her karış toprağı vatandaşın kanıyla ıslanmadıkça terk olunamaz.
Onun için küçük büyük her birlik bulunduğu mevziden atılabilir. Fakat,
küçük büyük her birlik, ilk durabildiği noktada yeniden düşmana cephe
kurup savaşa devam eder. Yanındaki birliğin çekilmeye mecbur olduğunu
gören birlikler ona bağlıolamaz. Bulunduğu mevzide sonuna kadar
dayanmaya ve karşı koymaya mecburdur."
İşte ordumuzun her ferdi, bu sistem içinde her adımda en büyük
fedâkarlığını göstererek ve düşmanın üstün kuvvetlerini yıpratıp yok
ederek, sonunda onu, saldırısına devam güç ve kudretinden yoksun bir
duruma getirdi.
Savaş durumunun bu safhasını sezer sezmez hemen özellikle sağ
kanadımızla Sakarya Irmağı doğusunda düşman ordusunun sol kanadına ve
daha sonra cephenin önemli yerlerinde karşı saldırıya geçtik. Yunan
ordusu yenildi ve geri çekilmeye mecbur oldu. 13 Eylül 1921 günü Sakarya
Irmağının doğusunda düşman ordusundan eser kalmadı. Böylece, 23 Ağustos
gününden 13 Eylül gününe karar, bu günler de dahil olmak üzere, yirmi
iki gün yirmi iki gece aralıksız devam eden büyük ve kanlı Sakarya
Meydan Savaşı yeni Türk devletinin tarihine, dünya tarihinde pek az
rastlanan büyük bir meydan savaşı örneği kaydetti.
Saygıdeğer Efendiler, Başkomutanlık görevini fiilen üzerine aldığım
zaman, Meclis’e ve millete mutlaka başaracağımız yolundaki kesin
inancımı arz ve ilân etmekle ve bu inancımı varlığımın bütün haysiyetini
ortaya atarak gerçekleştirmekle, ilk manevî görevimi yapmış olduğumu
sanırım. Ondan sonra, önemli maddî görevlerim de vardı. Onlardan biri,
savaş ve muharebe karşısında millete aldırmaya mecbur olduğum durum idi.
Bütün Türk Milletini Cephede Bulunan Ordu Kadar Duygu Düşünce
Bildiğimiz gibi savaş ve muharebe demek; iki milletin, yalnız iki
ordunun değil, iki milletin bütün varlıklarıyla, bütün maddî ve manevî
kuvvetleriyle, biribiriyle karşı karşıya gelmesi ve biribiriyle
vuruşması demektir. Bunun içindir ki, bütün Türk Milletini cephede
bulunan ordu kadar, duygu ve düşünce ve hareket bakımından savaşla
ilgilendirmeliydim. Yalnız düşman karşısında bulunanlar değil, köyünde,
evinde, tarlasında bulunan herkes, milletin her ferdi silâhla vuruşan
savaşçı gibi kendini görevli sayarak bütün varlığını yalnız mücadeleye
verecekti. Bütün maddî ve manevî varlığını vatan savunmasına vermekte
ağır davranan ve titizlik göstermeyen milletler, savaş ve muharebeyi
gerçekten göze almış ve başarabileceklerine inanmış sayılmazlar.
Gelecekteki harplerin tek başarı şartı da en çok bu belirttiğim noktaya
bağlı olacaktır. Avrupa’nın askerlik bakımından ileri durumda olan büyük
milletleri, daha şimdiden bu tutumu kanun haline getirmeye
başlamışlardır. Biz, Başkomutanı olduğumuz zaman, Meclis’ten bir vatanı
savunma kanunu istemedik. Fakat, Meclis’ten aldığımız yetkiye dayanarak,
bu amacı kanun niteliğindeki belirli emirlerle sağlamaya çalıştık.
Millet, bundan sonra, bugüne kadar olan tecrübeleri de dikkatle gözden
geçirerek aziz vatana saldırıyı imkânsız kılan sebep ve şartları daha
açık ve daha kesin olarak tespit eder.
Büyük Millet Meclisi’nce Bana "Mareşal" Rütbesiyle
Efendiler, diğer bir görevim de, ordu içinde, savaş safları arasında
bizzat savaşa katılmak ve savaşı bizzat yönetmekti. Bunu da gücümün
yettiği ölçüde, hattâ bir kaza sonucu sol kaburga kemiklerimden birinin
kırılmış olmasına rağmen, bütün varlığımla, en iyi şekilde yapmaya
çalıştığımı sanırım. Sakarya Savaşı‘nın sonuna kadar askerî bir rütbem
yoktu. Ondan sonra, Büyük Millet Meclisi’nce bana, "Mareşal" rütbesiyle,
"Gazi" ünvanı verildi. Osmanlı Devleti’nin rütbesinin, yine o devlet
tarafından geri alınmış olduğunu biliyorsunuz.
Fransız Hükûmeti İle Yapılan Görüşmeler ve
Efendiler, Sakarya Zaferinden sonra, Batı ile yaptığımız olumlu ve
verimli temas ve görüşmeler Ankara Anlaşması ile sonuçlanmıştır. Bu
anlaşma, Ankara’da, 20 Ekim 1921’de imza edilmiştir. Bu konuda özet
halinde bir bilgi vermek için, kısa bir açıklamada bulunayım:
Bekir Sami Bey’in başkanlığı‘ndaki delegeler kurulunun gittiği Londra
Konferansı‘ndan sonra, bildiğiniz üzere, İkinci İnönü Zaferiyle
sonuçlanan Yunan saldırısı geri püskürtülmüştü. Bir zaman için, askerî
durum sakinleşti. Rusya ile, Moskova Anlaşması imzalanmış ve Doğudaki
durumumuz açıklık kazanmıştı. İtilâf Devletleri’nden de millî
ilkelerimize saygılı olabileceklerle anlaşmanın yararlı olacağı
düşünülmekteydi. Adana, Antep ve dolaylarını yabancı işgalinden
kurtarmak, bizce önemli görülmekteydi.
Çeşitli sebeplerle, Suriye’den başka, bu adı geçen illeri, işgalleri
altında bulunduran Fransızlarında, bizimle anlaşma eğiliminde oldukları
anlaşılıyordu. Gerçi, Bekir Sami Bey’in, Mösyö Briand (Briyan)‘la
yaptığı fakat millî olmayan anlaşma reddedilmiş idiyse de, ne Fransızlar
ne de biz, çarpışmaları sürdürmeye istekli değildik. Bu yüzden, her iki
taraf biribiriyle görüşme yollarını aramaya başladı. Fransız Hükûmeti,
eski bakanlardan Mösyö Franklin Bouillon (Franklen Buyon)‘u önce resmi
olmayarak Ankara’ya göndermişti. 9 Haziran 1921 tarihinde Ankara’ya
gelen Mösyö Franklin Bouillon ile Dışişleri Bakanı Yusuf Kemal Bey ve
Fevzi Paşa Hazretleri’nin de katılmasıyla, bizzat iki hafta süren
görüşmeler yaptım.
Biribirimizi tanımakla geçen özel bir buluşmadan sonra, 13 Haziran 1921
Pazartesi günü, Ankara İstasyonundaki bana ait dairede yaptığımız ilk
toplantıda, görüşmelerimizin hareket noktasını belirtmek gerektiğinden
söz ederek konuşmaya başladık. Ben, bizim için hareket noktasının
Misak-ı Millî‘de tespit edilen ilkeler olduğunu ortaya attım.
Mösyö Franklin Bouillon, ilkeler üzerindeki tartışmanın güçlüklerini
ileri sürerek, Sevres Antlaşması‘nın bir oldubitti olarak ortada
bulunduğunu söyledikten sonra, Londra’da Bekir Sami Bey’le Mösyö
Briand’ın yaptıkları anlaşmayı temel almanın ve bu anlaşmanın Misak-ı
Millî‘ye aykırı olan noktaları üzerinde tartışmanın yerinde olacağı
görüşünü savundu. Bu teklifinde haklı olduğunu göstermek için, Londra’ya
giden delegelerimizin Misak-ı Millî‘den söz etmediklerini, Misak-ı
millî‘nin ve Millî Mücadele’nin değil, Avrupa’da daha İstanbul’da bile
değeri anlaşılmamış olduğunu söyledi.
Ben verdiğim cevaplarda dedim ki: "Eski Osmanlı İmparatorluğu’ndan yeni
bir Türk Devleti doğmuştur. Bunu tanımak gerekir. Bu yeni Türkiye, her
bağımsız devlet gibi haklarını tanıtacaktır. Sevres Antlaşması, Türk
milleti için öylesine uğursuz bir idam kararnâmesidir ki, onun bir dost
ağzından çıkmamasını dileriz. Bu konuşmamız sırasında bile, Sevres
Antlaşmasını ağzıma almak istemem. Sevres Antlaşması‘nı kafasından
çıkarmayan milletlerle güven temeline dayanan ilişkilere girişemeyiz.
Bize göre böyle bir antlaşma yoktur. Londra’ya giden delege kurulumuzun
başkanı eğer bundan bahsetmemişse, verdiğimiz talimat ve yetki
çerçevesinde hareket etmemiş demektir. Yanlış iş görmüştür. Bu yanlışlık
yüzünden Avrupa ve özellikle Fransız kamuoyunda ters etkiler doğduğu
görülüyor. Bekir Sami Bey’in gittiği yoldan hareket edersek, biz de aynı
yanlışlığı yapmış oluruz. Avrupa’nın Misak-ı Millî‘den haberdar
olmamasına imkân yoktur. Avrupa Misak-ı Millî deyimini öğrenmemiş
olabilir. Fakat, yıllardan beri kan döktüğümüzü gören Avrupa ve bütün
dünya, şu kanlı mücadelelerin neden ileri geldiğini elbette
düşünmektedir. İstanbul’un Misak-ı Millî‘den ve Millî Mücadele’den
haberi olmadığı yolundaki sözler doğru değildir. İstanbul halkı, bütün
Türk milleti gibi, Millî Mücadele’yi bilmektedir ve ondan yanadır. Bu
mücadeleyi bilmezlikten gelen ve ona karşı görünen kimselerle bunların
yardakçıları azdır ve milletçe de tanınmaktadır."
Franklin Bouillon, Bekir Sami Bey’in kendisine verilen talimat ve yetki
dışına çıkarak hareket etmiş olduğu yolundaki sözlerim üzerine dediler
ki, "bunu açıklayabilir miyim?" sözlerimi istediği yerlere bildirip
anlatabileceğini söyledim. Mösyö Franklin Bouillon, Bekir Sami Bey’le
yapılan anlaşmadan ayrılmamak için özür ileri sürerken, Bekir Sami
Bey’in bir Misak-ı Millî olduğundan ve onun sınırları dışına
çıkamayacağından söz etmediğini, eğer bundan söz etmiş olsaydı, o zaman
ona göre, görüşülüp gerektiği şekilde hareket edilebileceğini; ancak,
şimdi durumun güçleştiğini tekrarladı. Batıdaki kamuoyu, bu Türkler,
delegeleri aracılığıyla bunu niçin dile getirmemişler de şimdi yeni yeni
meseleler çıkarıyorlar" diyeceklerdir.
Nihayet, uzun görüşme ve tartışmalardan sonra, Mösyö Franklin Bouillon,
Misak-ı Millî‘yi okuyup anladıktan sonra, yeniden görüşmek üzere,
toplantının ertelenmesini teklif etti. Ondan sonra Misak-ı Millî‘nin
maddeleri baştan sona kadar birer birer okunarak görüşme ve tartışmaya
devam edildi. Üzerinde en çok durulan nokta, kapitülasyonların
kaldırılması ve bağımsızlığımızın tam olarak sağlanmasını isteyen madde
oldu. Mösyö Franklin Bouillon, bu meselelerin incelenmesi ve üzerinde
durulması gerektiğini bildirdi. Ben bu noktaya cevap verdim.
Söylediklerimin özeti şuydu: "Tam bağımsızlık, bizim bugün üzerimize
aldığımız görevin can damarıdır. Bu görev, bütün millete ve tarihe karşı
yüklenilmiştir. Bu görevi yüklenirken, ne ölçüde başarılabileceği
üzerinde hiç şüphe yok ki çok düşündük. Fakat sonunda vardığımız kanaat
ve inanç, bunda başarılı olabileceğimizdir. Biz, böyle işe başlamış
adamlarız. Bizden öncekilerin yaptıkları yanlışlıklar yüzünden,
milletimiz sözde var sanılan bağımsızlığına gerçekte sahip değildi.
Şimdiye kadar Türkiye’yi medeniyet dünyasında kusurlu gösteren neler
düşünülebilirse, hep bu yanlışlıktan ve bu yanlışlığa boyun eğmekten
ileri gelmektedir. Bu yanlışlığa boyun eğmenin sonucu, mutlaka, memleket
ve milletin bütün haysiyetini ve bütün yaşama kabiliyetini kaybetmesine
ve ondan yoksun kalmasına yol açabilir. Biz, yaşamak isteyen, haysiyet
ve şerefiyle yaşamak isteyen bir milletiz. Bir yanlışlığa boyun eğme
yüzünden bu vasıflardan yoksun kalmaya katlanamayız. Aydın olsun cahil
olsun, istisnasız milletimizin bütün fertleri, belki işin içindeki
güçlüğü iyice kavramamış olsalar bile, bugün yalnız tek bir nokta
etrafında toplanmış ve fakat sonuna kadar kanını akıtmaya karar
vermiştir. O nokta, bağımsızlığımızın tam olarak kazanılması ve devam
ettirilmesidir.
Tam bağımsızlık demek, elbette, siyasî, malî, ekonomik, adlî, askerî,
kültürel vb. her alanda tam bir bağımsızlığa ve hürriyete kavuşmak
demektir. Bu saydıklarımın herhangi birinde bağımsızlıktan yoksun
kalmak, millet ve memleketin gerçek anlamıyla bütün bağımsızlığından
yoksun kalması demektir.
Biz, bunu elde etmeden barış ve huzura kavuşacağımız inancında değiliz,
Şekil ve yöntemlere uyarak barış yapabiliriz, anlaşma yapabiliriz.
Ancak, bağımsızlığımızı tam olarak sağlamayacak olan bu gibi barışlar,
uyuşma ve anlaşmalarla, milletimiz hiçbir vakit varlığına ve huzura
kavuşamayacaktır. Belki de silâhlı mücadelesini bırakarak, yıkıma
sürüklenmeye razı olacaktır. Eğer milletimiz buna razı olsaydı, bunu
kabul edebilecek yaratılışta bulunsaydı, iki yıldan beri mücadele etmeye
hiç de gerek kalmazdı. Daha Ateşkes Anlaşmasının ertesinde harekete
geçmemek olabilirdi.
Mösyö Franklin Bouillon, bu sözlerim, karşısında, ciddî ve samimi olarak
bazı görüşler ileri sürdü ve en sonunda da bunun zaman meselesi olduğu
görüşünü belirtti.
Efendiler, Mösyö Franklin Bouillon ile önemli ve ikinci derecede kalan
sorunlar üzerinde günlerce görüştük
Sonuç olarak biribirimizi, düşüncelerimizle, duygularımızla ve
tutumlarımızla anlayabildik sanırım. Fakat Fransız Hükûmetiyle Türk
Millî Hükûmeti arasında, kesin anlaşma noktalarının tespit edilebilmesi
için biraz daha zaman geçmesi zorunlu oldu. Ne bekleniyordu? Belki de,
Türk millî varlığının Birinci ve İkinci İnönü Savaşı‘ndan sonra daha
büyücek bir eserle ispatlanmış olması!... Gerçekten de, Mösyö Franklin
Bouillon’un kesin karara vararak imza ettiği Ankara Anlaşması, büyük ve
kanlı Sakarya Meydan Savaşı‘ndan otuz yedi gün sonra, belirtmiş olduğum
gibi, 20 Ekim 1921’de doğmuş olan bir belgedir.
Bu anlaşma ile, siyasî, ekonomik askerî v.b. hiçbir alanda
bağımsızlığımızdan hiçbirşey feda etmeksizin, vatan topraklarımızın
değerli parçalarını işgalden kurtarmış olduk. Bu anlaşma ile millî
dâvâmız ilk defa olarak Batı devletlerinden biri tarafından onaylanmış
ve açıklanmış oldu.
Mösyö Franklin Bouillon, bundan sonra da, birkaç kere Türkiye’ye gelmiş,
Ankara’da ilk günlerde aramızda kurulan dostluk duygularını belirtme
yolları aramıştır.
Pontus Meselesi
Saygıdeğer Efendiler, genel konuşmamın başında bir Pontus Meselesinden
söz etmiştim. Bu mesele, belgeleriyle herkesçe bilinmektedir. Ancak bizi
de çok uğraştırdığından, burada, onunla ilgili bazı noktalara
dokunacağım.
1840 yılından beri; yani üç çeyrek yüzyıldan beri, Anadolu’nun Rize’den
İstanbul Boğazı‘na kadar uzanan Karadeniz bölgesinde, eski Yunanlılığın
diriltilmesi için çalışan bir Rum topluluğu vardı. Amerikalı Rum
göçmenlerden Rahip Klematios adında biri, ilk Pontus toplantı yerini
şimdi halkın "Manastır" dediği bir tepede İnebolu’da kurmuştu. Bu
teşkilâta bağlı olanlar, zaman zaman biribirinden ayrı eşkiya çeteleri
kurarak faaliyet gösteriyorlardı. Dünya Savaşı sırasında da, dışarıdan
gönderilip dağıtılan silâh, cephâne, bomba ve makineli tüfeklerle,
Samsun, Çarşamba, Bafra ve Erbaa Rum köyleri sanki bir silâh deposu
durumuna gelmişti.
Ateşkes Anlaşmasından sonra, bütün Rumlar, Yunanlılık millî dâvâsı ile
her tarafta şımardığı gibi, Ethniki Hetairia (Etniki Eterya)
Cemiyeti’nin propagandacıları ile Merzifon’daki Amerikan kuruluşlarının
manevî destekleri ile eğitilip yetiştirilen, maddî bakımdan da yabancı
hükûmetlerin silâhlarıyla güçlendirilip cesaret verilen bu bölgedeki
Rumlar da, bağımsız bir Pontus hükûmeti kurma emeline düştü. Bu maksatla
genel bir ayaklanma hazırladılar. Dağlara çekildiler; Amasya, Samsun ve
dolayları Rum Metropolit’i Yermanos’un idaresinde düzenli bir programla
çalışmaya başladılar. Bir yandan da, Samsun’daki Rum komitecilerinin
başkanı olan Reji Fabrikası Müdürü Tokomanidis, İç Anadolu ile
haberleşme sağlamaya çalışıyordu. Bazı yabancı hükûmetler, Pontus
hükûmeti’nin kurulması için yardımcı olacaklarına söz verdiler. Samsun
ve dolaylarındaki Rum nüfusunu arttırmak için de, Rusya’daki Rum ve
Ermenileri Batum’da topladılar. Onları, Türk Kafkas Ordularından alınıp
Batum’da depo edilen silâhlarla donatarak, sahillerimize çıkarmaya
başladılar. Çetecilik etmek üzere, sahillerimize çıkarılabilecek birkaç
bin Rum’u Sohum’da Haralambos adında bir adamın başına topladılar.
Batum’da toplananların da Haralambos’un etrafında toplananlara
katılmaları sağlanıyordu. Bunlar, memleketimiz içinde, Samsun’daki bazı
yabancı devlet temsilcileri tarafından korunuyor ve silâhlandırılıyordu.
Kıyılarımıza çıkan bu çeteler, "göçmenleri besleme" maskesi altında,
yabancı hükûmetler tarafından yedirilip giydiriliyordu. Yabancıların
Kızılhaç kurulları arasında gelen subayların da örgüt kurmak, çetelerin
askerî öğretim ve eğitimi ile uğraşmak ve gelecekteki Pontus hükûmetinin
temelini atmakla görevlendirildikleri anlaşılıyordu.
4 Mart 1919 tarihinde, İstanbul’da "Pontus" adıyla yayınlanmaya başlayan
bir gazetenin başmakalesinde "Trabzon ilinde Rum cumhuriyetinin
kurulmasına çalışmak maksadıyla yayınlandığı" ilân edilmişti.
Yunanistan’ın bağımsızlığını kazanma gününe rastlayan 7 Nisan 1919 günü,
her yerde ve özellikle Samsun’da gösteriler yapıldı. Yermanos’un
küstahça davranışları, Rumların düşünce ve emellerini açığa vurdu. Bafra
ve Çarşamba dolaylarındaki yerli rumlar sık sık kiliselerde toplanıyor,
örgütlenmelerini ve donatımlarını artırıyorlardı. 23 Ekim 1919
tarihinde, Doğu Trakya ve Pontus için merkez olarak İstanbul kabul
edilmişti. Venizelos, İstanbul’un merkez olarak kabul edilme konusunun
daha sonraki bir tarihe ertelenerek, bunun yerine Pontus hükûmeti
kurulması düşüncesini ortaya atmış ve İstanbul Patrikhanesi’ne buna göre
talimat vermişti. Aynı zamanda, İstanbul’da gizli bir Yunan polis
teşkilâtı kurmakla görevlendirilen Albay Alexandros Zimbrakakis
tarafından Pontus jandarma teşkilâtını düzene sokmak üzere Eiffel
(Eyfel) adlı Yunan torpidosuyla, bir subaylar kuruluda gönderilmişti.
Türkiye’de bu türlü işler olurken Batum’da da 18 Aralık 1919’da Pontus
Rum Hükûmeti adıyla bir hükûmet kurulmuş ve teşkilâtlanmaya başlamıştı.
19 Temmuz 1920’de de Batum’da, Karadeniz, Kafkas ve Güney Rusya Rumları
tarafından Pontus Meselesi ile ilgili bir kongre toplandı. Bu kongrenin
raporu üyelerden biri aracılığıyla İstanbul’da Rum Patrikliği’ne
gönderildi. Pontusçular 1920 yılının sonlarına doğru çalışmalarını
büsbütün arttırarak iyiden iyiye ortaya çıktılar. Bizi, ciddî tedbir
almaya mecbur ettiler.
Dağlarda kurulan Pontus teşkilâtı şöyleydi:
a) Birtakım çetebaşlarının emrinde silâhlı ve savaşçı
kuvvetler,
b) Bunların beslenmesine hizmet eden üretici Pontus
halkı,
c) Yönetim ve güvenlik kuvvetleri ile şehirlerden ve
köylerden yiyecek sağlamakla görevli ulaştırma kolları.
Çetelerin çalışma bölgeleri birbirinden ayrılmıştı. Pontus eşkiyasının
kuvveti başlangıçta 6.000-7.000 silâhlı idi. Daha sonra her taraftan
katılanlarla 25.000’e yaklaştı. bu kuvvet yeterli küçük birliklere
ayrılarak, çeşitli yerlerde barınıyordu. Pontus Çetelerinin bütün
işleri, İslâm köylerini yakmak, Müslüman halka, karşı akıl ve hayale
sığmaz zulümler yapmak, cinayetler işlemek gibi kan içici bir sürünün
yaptıklarından başka bir şey değildi.
Biz, Anadolu’ya çıkar çıkmaz, Türk halkını dikkat ve uyanıklığa davet
ettik. Doğabilecek tehlikelere karşı tedbirler almaya başladık.
Merkezi Sivas’ta bulunan 3. Kolordu, yalnız, çeşitli bölgelerde gözüken
çeteleri takip ve ortadan kaldırmakla uğraştı. Trabzon bölgesinde
dolaşan Köroğlu adındaki Rum çetesiyle, Eftalidi Çetesi ve öteki
çeteler, merkezi Erzurum’da bulunan 15. Kolordu tarafından takip
edilerek ortadan kaldırılıyordu. Bir taraftan da Pontus eşkiyasının
dönüp dolaştığı yerlerde, halk silâhlandırılarak millî teşkilât kuruldu.
Efendiler, Sivas’ın kuzeyinde ve Yozgat’ta çıkan ve sizlerce de bilinen
iç isyan olaylarından başka, 1920 yılı sonlarında yeniden Anadolu’nun
ortasında, Zile taraflarında Küçük Ağa, Deli Hacı Aynacıoğulları, Erbaa
yakınlarında Kara Nâzım, Çopur Yusuf; başka yerlerde Deli Hasan, Küçük
Hasan gibi birtakım serserilerle Yozgat Çayözü Çerkezlerinden kurulu
çeteler; 1921 yılı başlarında da Koçkiri Aşiretinin beylerinden Haydar
Bey; İstanbul’da Seyit Abdülkadir’den aldığı talimat üzerine, Alişan ve
akrabasından Naki, Alişir ve daha başkaları ile birlikte isyan
hareketlerine başladılar. Birçok kuvvetimiz bir taraftan Pontusçuları
diğer taraftan da bu âsileri izleyip ortadan kaldırmakla uğraşıyorlardı.
Merkez Ordusu’nun Kurulması ve Nurettin Paşa’nın
Efendiler, hatırlarsınız ki, Nurettin Paşa, Yunan ordusunun ilk defa
saldırır gibi görünmesi karşısında, birtakım boş ve mantıksız düşünceler
ileri sürdüğü için, kendisine görev verilmemiş olduğundan, bir mektupla,
bizimle çalışamayacağını bildirerek ve izin alarak Taşköprü‘ye gitmişti.
O tarihten beş ay sonra, bazı kimseler, Nurettin Paşa adına gerek Fevzi
Paşa Hazretleri’ne gerek bana, kendisine bir görev verilirse, bunu
ciddiyet ve samimiyetle yapacağını söyleyerek aracılık ettiler. Biz de
Anadolu’nun orta kesiminde güvenliği sağlamakla görevli bulunan
kuvvetlerimizi bir komuta altında birleştirmekte yarar gördüğümüzden, 9
Aralık 1920’de Sivas’taki 3. Kolordu’yu kaldırarak onun görevini yeni
kurduğumuz Merkez Ordusu’na verdik. Bu ordunun komutanlığına da Nurettin
Paşa’yı getirdik.
Nurettin Paşa, merkez bölgesinde bir yıla yakın görev yaptı. Fakat,
milletvekillerinin, kendi yetkisi dışına taşarak bazı yurttaşların
haklarına el uzattığı yolundaki şikâyetleri ve İçişleri Bakanlığı‘na
soru önergeleri vermeleri, Bakanlığın da şikâyetleri haklı bulması
üzerine, Meclis’in isteği ile Kasım 1921 başlarında görevden alındı.
Meclis, Nurettin Paşa’nın yargılanmasına karar verdi. Bu durum benimle
Bakanlar Kurulu arasında da bir anlaşmazlığın çıkmasına yol açtı. Ben,
Nurettin Paşa için uygulanması istenen işleme katılmadım. Fevzi Paşa
Hazretleri de benim görüşüme katıldı. İkimizle Bakanlar kurulu arasında
doğan anlaşmazlık Meclis’çe çözüldü. Meclis’te Nurettin Paşa’yı
savundum. Kendisi için ağır bir işlem uygulamasının önledim.
Nurettin Paşa’yı bundan sekiz ay kadar sonra, 1. Ordu Komutanlığı‘nda
göreceğiz.
Saygıdeğer Efendiler, Sakarya Savaşı‘ndan sonra, Başkomutanlık ve
Genelkurmay Başkanlığı görevini Ankara’da yürütüyordum. Ben, aynı
zamanda öteki vazifelerimle de uğraşıyordum. Üç dört ay geçmemişti ki,
Meclis’te Sakarya Zaferini unutanlar, muhalefette ileri gitmek
isteyenler, kendilerini göstermeye başladılar, Sakarya Savaşı‘ndan önce
başlayıp, birbiri ardınca gelmiş olan Malta tutuklularından bazılarının
bu muhalif akımlarda kışkırtıcılık ettiği anlaşılmıştı. Bu noktayı
izninizle biraz açıklayayım.
Malta’dan Yeni Dönen Bayındırlık Bakanı Rauf Bey’le Kara
Rauf Bey, 15 Kasım 1921’da Ankara’ya gelmişti. Rauf Bey’i, 17 Kasım
1921’de, boşalan Bayındırlık Bakanlığı‘na seçtirdik.
Rauf Bey’den sonra, Ankara’ya gelen Kara Vasıf Bey’i de Anadolu ve
Rumeli Müdafa-i Hukuk Gurubu’nun Yönetim Kurulu Üyeliğine seçtirdim. Bu
iki şahsın birinden hükûmette, diğerinden gurupta yararlanmayı
düşünmüştüm. Çok geçmedi, birgün Rauf Bey’in Bakanlar kurulu’nda bir
konunun açıklanmasını istediği haber verildi. Aynı günde, Kara Vasıf
Bey’in de gurup kurulunda aynı konuyu öğrenmek istediği bildirildi. Bu
iki zatın aralarında önceden kararlaştırdıkları anlaşılan konu şuydu:
"Güdülen askerî politika nedir?" Bu sorudan nasıl bir anlam
çıkarılabilirdi? Neyi anlamak istiyorlardı? Bizim yürütmekte olduğumuz
siyasî ve askerî politika belli olmuştu. Geleceğimiz tam olarak
sağlanıncaya kadar, düşmanlarla vuruşmak ve onları yeneceğimize olan
kesin bir inançla savaşa devam etmek... İşte ortaya atılan soru ile demek
isteniliyordu ki, ne olursa olsun savaşa devam etmekle sonuç almak
mümkün müdür? Mümkün olmadığı ihtimalini hesaba katarak daha şimdiden
daha başka tedbir ve çarelere - anlatmak istediklerine göre, siyasî
çarelerdir - başvurarak içinde bulunduğumuz tehlikeli duruma son vermek
yerinde olmaz mı?
Elbette, ne Bakanlar Kurulu’nda ne de Gurup Yönetim Kurulu’nda böyle bir
konunun görüşme ve tartışma konusu edilmesine izin vermedim. Bunun
üzerine Rauf Bey Bakanlıktan, Kara Vasıf Bey de Gurup Yönetim
Kurulu’ndan çekildiler. 13 Ocak 1921 tarihinde Meclis’te Rauf Bey’in
istifası okunurken, aynı tarihli bir istifa yazısı daha okunmuştu. Bu
istifa yazısı, Millî Savunma Bakanı olan Refet Paşa’nındı.
Efendiler, Refet Paşa’nın istifa sebebini birkaç kelime ile açıklayayım:
4 Ocak 1922 günü, Meclis’in bu gizli oturumunda şöyle bir konunun
tartışması yapılmıştı. Başkomutanlık ve Genelkurmay Başkanlığı Ankara’da
oturuyormuş. Cepheden uzak bulunuyormuş. Bundan şu sonuç çıkarmış ki,
benim hem Başkomutan hem de Meclis Başkanı olmam sakıncalı imiş. Ordu
işleri iyi gitmiyormuş. Meclis bir savaş komisyonu kurarak, ordunun
durumunu icelemeliymiş. Genelkurmay Başkanı, aynı zamanda Bakanlar
Kurulu Başkanı olduğundan, Genelkurmay işleri de iyi gitmiyormuş. Fevzi
Paşa Hazretleri yalnız Bakanlar Kurulu Başkanlığı‘nda kalsın, Genel
Kurmay Başkanlığı ile Millî Savunma Bakanlığı birleştirilsinmiş.
Millî Savunma Bakanı olan Refet Paşa, bu tezi kürsüden bizzat
savunuyordu. Bu görüşlere şu yolda cevap verdim:
Başkomutanlık ve Genelkurmay Başkanlığı pek yerinde olarak Ankara’yı
merkez edinmiştir. Görevini en iyi bir şekilde buradan yürütmektedir.
Gerektiğinde, ne vakit nereye gideceğine kendisi karar verir. Cephe ile
bizzat uğraşan cephe komutanı vardır. Gereksiz yere, benim şahsen
Ankara’dan uzaklaşmamı istemenin anlamı yoktur. Genelkurmay Başkanlığı
ile Millî Savunma Bakanlığı, Başkomutanın emri altında, Başkomutanlık
Komuta Merkezini oluşturur. Ayrı ayrı değildir. Genelkurmay Başkanı olan
Fevzi Paşa Hazretleri’nin Ankara’da bulundukça Bakanlar Kurulu
Başkanlığını da yapması, bugün için bir zorunluluktur. Çünkü, onun
yokluğunda, Refet Paşa ona vekâleten, Bakanlar Kurulu Başkanlığı
görevini de yapmıştı. Başaramamıştı. Bakanlar Kurulu’nda karışıklık
başladı. Bakanlar toplanmaz oldular. Fevzi Paşa Hazretleri’nin dönüşü,
bakanların şikayeti üzerine oldu. Ordu ile ilgili olarak yaptığımız
işlerin denetlenmesi için Meclis’in bir komisyon kurmasını sakıncalı
görmem. Ancak bu komisyon benim başkanlığım altında olur.
Gerçekten, bu komisyon, dediğim şekilde kuruldu. Eski Harbiye Nâzırı
Cemâl Paşa’da komisyona üye olarak seçildi. Öteki hususlarda Refet Paşa
ve diğerlerinin görüşleri benimsenmişti. İşte bunda dolayı istifaya
hazırlanan Refet Paşa istifasını Rauf Bey’in istifasıyla aynı günde
vermiş oluyor.
İkinci Gurup Kuruluyor
Efendiler, yeri düşünce bilginize sunmuştum ki, Meclis’te kurduğumuz
Müdafaa-i Hukuk Gurubu, Meclis görüşmelerinin iyi gitmesini ve Bakanlar
Kurulu çalışmalarının aksamadan yol almasını sağlama bakımından sonuna
kadar yardımcı oldu. Fakat bir taraftan da muhalif duygu ve düşüncede
olanlar, her gün biraz daha taraftar buldukça, Gurub’un çalışmasını
güçleştirmeye başladılar. Muhalefet düşüncesinin ana kaynağı, Müdafaa-i
Hukuk Gurubu tüzüğünün temel maddesindeki ikinci noktaydı. Yani hükûmet
kuruluşunun Teşkilât-ı Esasiye Kanunu’na uygun olarak yapılması
meselesi..
Programın ilk maddesinin son fıkrası, duygu ve düşücelerde tam bir
uyuşma sağlanmasına sürekli bir engel olarak kaldı. Bu sebeple gurup
içinde de görüş ayrılıkları ve disiplinsizlik başgösterdi. Birtakım
kimseler guruptan ayrıldı. Ayrılanlar dışarıdakilerle birleşerek gurubu
yıkmaya çok çalıştılar. Alınan tedbirler buna engel oldu. Sonunda İkinci
Grup adıyla yeni bir grup oluştu. Bu grubu oluşturanlar, memleketteki
Anadolu ve Rumeli Müdafaa-i Hukuk Cemiyeti’nden ayrılmadıklarını, onun
kongrelerde tespit edilen gayelerinin takipçisi bulunduklarını iddia
ediyorlardı. İkinci Guruba önayak olanlar görünüşte Salâhattin ve
Hüseyin Avni Bey’lerdi. Birinci derecede faaliyet gösteren ve
kışkırtanların ise Rauf ve Kara Vasıf Beyler olduğu anlaşılıyordu.
Bu gurubun faal ve inatçı üyelerinden olan Samsun milletvekili Emin Bey,
son zamanlarda bir vesileyle Ankara’ya gelmişti. Bütün gerçekleri
anlamıştı; kışkırtıcı ve bozguncuları lânetliyordu. Bu kişi bana şunu
anlattı: Rauf Bey, İkinci Gurubu kışkırtıyor ve aşırı davranışlara
sürüklüyormuş. Emin Bey, Rauf Bey’e demiş ki: "Bizi sürüklediğiniz bu iş
darağacına kadar gider... O zaman bizimle beraber bulunacak mısınız?" Rauf
Bey, şu cevabı vermiş: "Beraber bulunmazsam, alçağım!"
Efendiler, bildiğiniz üzere, o zaman yürürlükte olan kanuna göre,
Bakanlıklar için, ben Meclis’e aday gösterirdim. Milletvekilleri,
gösterdiğim adaya olumlu veya olumsuz oy verirler yahut da çekimser
kalırlardı. İkinci Gurup, benim adaylarımı dikkate almadan, kendi
gurupları adına ortaya attıkları adaylara, kanuna aykırı olarak oy
vermek şekliyle, hükûmetin kurulmasını engellemeye başladılar.
Efendiler, Meclis’te ordu aleyhine de bir hareket yaratılmıştı.
Diyorlardı ki, Sakarya Savaşı‘ndan sonra aylar geçtiği halde, ordu niçin
saldırıya geçmiyor? Mutlaka saldırmalıdır. Hiç olmazsa, sınırlı, belirli
bir cephede saldırı yapılmalıdır ki, ordumuzun taarruz yeteneği olup
olmadığı anlaşılsın! Bu harekete karşı direndik. Maksadımız, bütün
hazırlıklarımızı tamamlayarak genel ve kesin sonuca götürücü bir saldırı
yapmak olduğu için, sınırlı bir cephede saldırı görüşünü
benimseyemezdik; bunda bir yarar yoktu.
Muhaliflerde uyanan anlayış, ordumuzun saldırı gücünü kazanamayacağı
noktasında toplandı. Bunun üzerine, ordunun saldırıya geçirilmesi
yolundaki hücumlarını durdurdular. Hücum sistemini değiştirerek başka
bir görüş ortaya attılar. Bu defa dediler ki, bizim asıl düşmanımız
Yunanlılar, Yunan ordusu değildir. Zaten Yunan ordusunu tamamen yenmiş
olsak da iş bununla bitmez. İtilâf Devletleri’ni, özellikle İngilizleri
savaşla yenmek gerekir. Bunun için Yunan ordusuna karşı bir perde hattı
bırakmak, asıl orduyu Irak’ın kuzey sınırına yığıp, İngilizlere
saldırmak gerekir. Dâvâmızın savaşla halledilmesi görüşü benimseniyorsa
yapılacak iş budur.
Efendiler, bu kadar anlamsız ve mantıksız olan düşüncelere iltifat
etmedik. Bunun üzerine muhaliflerin elebaşları yeni bir propaganda
çıkardılar: Nereye gidiyoruz? Bizi kim nereye sürüklüyor? Meçhullere?..
Koskoca bir millet, belirsiz, karanlık hedeflere akılsızca sürüklenir
mi? Bu propaganda, Meclis binasından, Ankara çevrelerinden ordu
saflarına kadar yaydırıldı. Orduya her araç ile bu bozguncu telkinler
yapılmaya çalışılıyordu.
Rauf Bey, sık sık gizlice diyordu ki: "Hiç olmazsa gerçek durumu bana
söyle, ordu ne durumdadır? Gerçekten saldıramayacak mı?
4 Mart 1922 günü akşamı, cepheyi kontrol etmek üzere, Ankara’dan
ayrılmaya karar vermiştim. Dolayısıyla o gün Meclis’teki gizli oturumda,
bazı açıklamalarda ve ricalarda bulundum. Kendilerine anlattım ki,
Sakarya Meydan Savaşı‘ndan sonra, düşman ordusunu Eskişehir - Seyitgazi
- Afyonkarahisar kesimine kadar kovalayan kuvvetlerimiz, bütün ordu
olmayıp yalnız süvarilerimiz ve süvari birliklerimize destek olmak üzere
ileri sürülen bazı tümenlerimizdi.
Ordumuzun kararı saldırıdır. Ama bu saldırıyı erteliyoruz. Sebebi,
hazırlığımızı iyice tamamlamak için biraz daha zaman gerekmektedir.
Yarım hazırlıkla, yarım tedbirle yapılacak saldırı, hiç saldırmamaktan
çok daha kötüdür. Bekleyişimizi, saldırı kararından vazgeçtiğimiz veya
bunu başarmaktan ümidimizi kestiğimiz şeklinde anlamak ve yorumlamak
yersizdir.
Bundan sonra şu görüşleri dile getirdim: Osmanlılar, yapacakları askerî
harekâtın genişliği ölçüsünde hazırlıklı ve tedbirli davranmadıkları ve
daha çok duygu ve hırslarının etkisi altında hareket ettikleri için,
Viyana’ya kadar gittikleri halde, geri çekilmeye mecbur olmuşlardır.
Ondan sonra Budapeşte’de de duramadılar. geri çekildiler. Belgrat’ta da
yenilerek geri çekilmeye mecbur edildiler. Balkanları terk ettiler,
Rumeli’den çıkarıldılar. Bize, içinde daha düşman bulunan bu vatanı
miras bıraktılar. Bu son vatan parçasını kurtarırken olsun,
hırslarımızı, hislerimizi bir yana bırakarak dikkatli olalım. Kurtuluş
için... Bağımsızlık için, eninde sonunda düşmanla bütün varlığımızla
vuruşarak onu yenmekten başka karar ve çare yoktur ve olamaz!
Sinir gevşetici sözlere, telkinlere önem verilmemeli ve
güvenilmemelidir. Osmanlı yönetim ve siyasetinin yarattığı bu türlü
zihniyetler reddedilmelidir. "Ordu ile savaşla, inatla bu işin içinden
çıkılmaz" şeklindeki dış kaynaklı öğütlere uymakla, bir vatan, bir
millet bağımsızlığı kurtulamaz. Tarih böyle bir olay kaydetmemiştir.
Bunun aksini düşünerek hareket edeceklerin çok acı sonuçlarla
karşılaşacaklarına şüphe yoktur. Türkiye işte bu yoldaki yanlış
düşüncelere, yanlış zihniyetlere sahip olanlar yüzünden, her asır, her
gün, her saat biraz daha gerilemiş, biraz daha çökmüştür. Bu çöküş,
yalnız maddî alanda olsaydı, hiçbir önemi yoktu. Ne yazık ki, çöküş
ahlâki ve manevi değerleri de içine almış görünüyor. Hiç şüphe yok ki,
bu büyük memleketi bu koca milleti dağılıp yok olmanın uçurumuna
sürükleyen başlıca sebep bu olmuştur.
Efendiler, bilirsiniz ki, Meclis’te bu anlattığım dönemde en çok olumsuz
ve karamsar rol oynayanlar, vaktiyle, Türk Milletinin kendi kendine
bağımsızlığını elde edemeyeceği görüşünü ileri sürmüş olan kimselerdi.
Şunun bunun mandasını istemekte direnenlerdi. Onun için görüşlerime
şunları da ekledim ve dedim ki: "Efendiler, maddî ve özellikle manevi
çöküş korku ile.. güçsüzlükle başlar...
Güçsüz ve korkak insanlar, herhangi bir felâket karşısında, milletin de
uyuşukluğa düşmesine ve çekingen bir duruma gelmesine yol açarlar.
Güçsüzlük ve kararsızlıkta o kadar ileri giderler ki, âdeta kendi
kendilerine hakaret ederler. Derler ki, biz adam değiliz ve olamayız!
Kendi kendimize adam olmamıza imkân yoktur. Biz, kayıtsız ve şartsız
olarak varlığımızı bir yabancıya teslim edelim. Balkan Savaşı‘ndan sonra
milletin ve özellikle ordunun başında bulunanlar da başka türlü, fakat
yine aynı zihniyeti benimsemişlerdi.
Türkiye’yi, böyle yanlış yollarda çökme ve yok olma uçurumuna
sürükleyenlerin elinden kurtarmak lâzımdır. Bunun için bulunmuş bir
gerçek vardır. Ona uyacağız. O gerçek şudur: "Türkiye’nin düşünen
kafalarını yepyeni bir imanla donatmak... Bütün millete taptaze bir manevî
güç vermek.
Yeterince Hazırlanmış Olması Gereken Üç Vasıta,
Şimdi Efendiler, düşmana saldırı için verilmiş olan kesin kararımızı
uygulamaya başlamadan önce, hazırlamak ve tamamlamak zorunda
bulunduğumuz savaş araçlarının ne olduğunu belirteyim: Tam üç aracın
hazırlığının yeterli olduğunu görmek gereğini duyuyorum. Birincisi, en
önemlisi ve asıl olanı doğrudan doğruya milletin kendisidir. Milletin
varlığı ve bağımsızlığı için gönlünde, vicdanında belirmiş, gelişmiş
olan istek ve emellerin sağlamlığıdır. Millet, içindeki bu isteği ne
kadar güçlü bir şekilde ortaya koyarsa, bu istek ve emelinin
gerçekleşmesi için ne kadar çok azim ve iman gösterirse, düşmanlara
karşı başarı sağlamak için, o kadar güçlü bir araca sahip olduğumuza
inanırım. İkinci araç, milleti temsil eden Meclis’in millî isteği ortaya
koymakta ve bunun gereklerini inanarak uygulamakta göstereceği
kararlılık ve yiğitliktir. Meclis, millî isteği ne kadar büyük bir
dayanışma ve birlik içinde aksettirebilirse, düşmana karşı o kadar güçlü
bir üstünlük aracına sahip oluruz.
Üçüncü araç, milletin silâhlı evlâtlarından ibaret olup düşman
karşısında toplanmış bulunan, ordumuzdur.
Efendiler, dedim, bu üç araç veya gücün düşmana karşı oluşturduğu
cepheler iki şekilde düşünülebilir. Kolay anlaşılması için şöyle
diyeyim: İç ve görünürdeki cephe... Asıl olan iç cephedir. Bu cephe bütün
memleketin, bütün milletin meydana getirdiği bir cephedir. Görünürdeki
cephe, doğrudan doğruya ordunun düşman karşısındaki silâhlı cephesidir.
Bu cephe sarsılabilir, değişebilir, yenilebilir. Fakat, bu durum hiç bir
zaman bir memleketi, bir milleti yok edemez. Önemli olan, memleketi
temelinden yıkan, milleti esir ettiren iç cephenin çöküşüdür. Bu gerçeği
bizden çok daha iyi bilen düşmanlar, bu cephemizi yıkmak için
yüzyıllarca çalışmışlar ve çalışmaktadırlar. Bugüne kadar başarı da
sağlamışlardır. Gerçekten, "kaleyi içinden almak", dışından zorlamaktan
çok kolaydır. Bu maksadı gerçekleştirmek için, içimize kadar sokulabilen
bozguncu mikropların ve ajanların varlığını iddia etmek yerindedir.
Meclis’in zihniyeti, çalışmaları ve durumu düşmana ümit verici olmadıkça
iç ve dış cephelerimizin yerinden oynamasına imkân ve ihtimal yoktur.
Meclis’te bir veya birkaç üyenin karamsarlık telkin eden sözlerinden
bile, aleyhimizde yararlanma çareleri aranmakta olduğuna şüphe
edilmemelidir. Dışişleri Bakanlığı‘nın dosyaları bununla ilgili
belgelerle doludur. Kesinlikle belirtirim ki, istemeyerek de olsa,
düşmanlara ümit verecek en ufak belirtilerden kaçınılmadıkça millî
dâvânın sonuçlanması gecikir.
Efendiler, bu sözlerden sonra, cephede bulunacağım sıralarda, ordunun
duygu ve düşünceleri üzerinde ümitsizlik yaratacak açık tartışmalardan
vazgeçilmesini Meclis’ten özellikle rica ettim. Bu konuşmamdan sonra,
muhaliflerin de sözlerini dinledim. Muhaliflerden biri, düşünce ve
ricalarımı, emir veriyorum şeklinde yorumladı. Diğer biri, Meclis’in
duygularındaki temizlikten şüphe ettiğimi ileri sürdü. Bir başkası,
uygulama imkânı olmayan bir şey yapılamaz; orduyu bozguna uğratırsın
efendim, dedi.
Saygıdeğer Efendiler, yüce topluluğunuzu muhaliflerin sözleriyle işgal
etmek istemem. Çünkü, bu sözler bir kaç kişinin şaşkın ve cahil
kafalarının inatçılıklardan başka bir şey değildi. Genel Kurul, sunduğum
görüşleri anlayışla karşılamıştı. Yalnız, Doğu Cephesi Komutanı‘nın bir
görüşüne, beş on günden beri veremediğim cevabı, cepheye gitmeden önce,
o gün yani 4 Mart 1922’de yazmıştım. Onu bilginize sunacağım. Cevabın
anlaşılması için, izin verirseniz, önce gelen görüşü okuyalım:
Kişiye özel
Başkomutan Mustafa Kemal Paşa Hazretleri’ne
Yönetim işlerimizin yürütülmesi ile ilgili tartışmalar bize daha yeni
ulaşmaktadır. Barışın sağlanmasından sonraki seçimlerde birçok değerli
kimselerin yerine bir takım muhafazakârların toplanmasına karşı şimdiden
alınacak tedbiri pek önemli sayarım. Millî Meclis, değerli
şahsiyetlerden kurulmazsa, iki büyük sakınca memleketi bugünkü
perişanlığından kurtaramayacaktır. Birincisi, düşüncede yenilikler
olmayacak. İkincisi, en önemli tasarılar herhangi bir duyguya kapılarak
tartışmaya dahi lüzum görülmeden reddediverilecektir. Böyle bir meclise
karşı, üyelerini büyük uzmanların oluşturduğu ikinci bir meclisin
bulunmasını yararlı görüyorum. Bu ikinci meclis, Millî Meclis’e yön
vereceği ve onu ileriye götüreceği gibi, memleketin varlığı ile ilgili
kararlar, Millet Meclisi’nde heyecanla red veya kabul edilse bile, bu
meclisin uyarması ve yol göstermesiyle kararın değiştirilmesi ve zararın
önlenmesi mümkün olur. Bu meclise "Âyan" diyerek eski devrin köhne
hayatını hatırlamamak için "Büyük Uzmanlar Meclisi" denebilir veya daha
uygun bir ad verilebilir. Üyelerini bir takım kayıt ve şartlar altında,
tıpkı milletvekilleri seçiminde olduğu gibi millet seçebilir. Bu üyeler
için, herhangi bir mesleğin en yüksek öğrenimini görmek, Türkiye
Hükûmeti’nin bakanlığını, valiliğini veya ordu komutanlığını yapmış
olmak gibi önemli şartlar ayrıntılı olarak tespit edilebilir. Konunun
ayrıntıları, mevcut hükûmet şekillerinin de incelenmesiyle her türlü
sakıncadan uzak olarak ortaya konabilir. "Büyük Uzmanlar Meclisi" kabul
edilirse, her bakanlığın şûrâsı vb. gibi, İki meclisin onayından geçerek
bir süre uygulanması kabul edilecek olan herhangi bir programa sonuna
kadar bağlı kalmak ve bunun yürütülmesinde, güdülen hedef ve gayeden
ayrılmamak için, bu şûraların varlığını pek gerekli sayıyorum. Aksi
halde, bakanlıklarda şahıslar değiştikçe, program ve bunu yürütecek
kimseler de az çok değişmekten kurtulamayacaktır. Bundan başka, kabul
edilen herhangi bir şey, uzmanlarca kabul edilmezse eleştiriye yol açar.
Millet buna gerektiği gibi sarılmalıdır. Millet Meclisi’nin, Millet
adına bir şeyi red veya kabul ve kontrol hakkıdır. Fakat, bu başka,
uzmanlaşmış kişilerin yapacağı ve bundan sonra kabul edilecek şey de
başka olur. Olağan şartlara dönülmesinden sonraki durumlarla ilgili
endişe ve görüşlerimi bildiriyorum. Yüksek düşüncelerinizin
bildirilmesini istirham ederim.
19/19.2.1922 sayısızdır.
Kâzım Karabekir
Doğu Cephesi Komutanı
Özel
Doğu Cephesi Komutanı Kâzım Karabekir Paşa
Hazretleri’ne
İlgi: 18/19.2.1922 tarihli sayısız şifre
Memleketin genel idaresini eline almış tek yüce kuvvet olan Büyük
Millet Meclisi’nin alacağı kararların, uzmanlardan kurulu başka bir
meclis tarafından incelenmemesinden doğacak sakıncalarla ilgili yüksek
görüşünüz aslında pek yerindedir.
Ancak, adı ve ünvanı "Âyan" olmasa bile, milletin bütün hak ve
yetkilerini kullanmak üzere seçilmiş ve seçilecek olan Büyük Millet
Meclisi’nin temel kararlarını diğer bir meclisin kararlarıyla bağlamak,
genel yönetimde izlediğimiz ilkelerin ruhuyla bağdaşamayacaktır. Yüksek
düşüncelerinize göre, bu Uzmanlar Meclisi de milletvekilleri gibi
milletçe seçilirse, o zaman, aynı kaynaktan aynı yetkiyi almış iki büyük
kuvvet, milletin genel yönetiminde söz sahibi olacak demektir. Bu da,
hukuk bakımından olduğu kadar, uygulama bakımından da karışıklığa yol
açan bir ikilik yaratacaktır. Böyle bir durumun doğuracağı dengesizliği
gidermek için de milletin hayat ve hakları üzerinde etkili üçüncü bir
kuvvetin varlığını kabul etmek gerekecektir.
Benim düşünceme göre, aklınıza gelen sakıncaları giderecek tek çıkar
yol, Millet Meclisi üyelerinin değerli ve uzman kişilerden seçilmesini
sağlamak; Meclis’in iç teşkilâtında, komisyonların kurulmasında Bakanlar
Kurulu’nun seçilmesinde ilim ve uzmanlığa son derece önem vermek
hususlarından ibarettir. Geçirdiğimiz çok acı tecrübelerin sonuçlarından
doğmuş bulunan ve milletlerin idaresinde en doğru bir yol, temel haklar
bakımından da en beğenilen bir şekil demek olan şimdiki idaremizin, daha
da güçlendirilmesi ve seçim işlerinde uyanık davranılması sayesinde
bugün için de, gelecekteki gelişmeler için de başarılı bir idare
makinesi kurulmuş olacağını bilgilerinize sunarım.
Türkiye Büyük Millet Meclisi Başkanı
Mustafa Kemal
Saygıdeğer Efendiler, 1921 yılı içinde, çeşitli devletlerle resmî ve
özel birtakım ilişkiler kuruluyordu. Türk - Rus temas ve ilişkileri
olumlu bir yönde gelişiyordu. Fransızlardan başka, İtalyanlar ve
İngilizlerle de temaslar kurulmuştu. 1921 yılı Haziranında yanlış
anlaşılmaya yol açmış bulunan bir konuyu açıklayacağım. 13 Haziran
1921’de İtilâf Kuvvetleri Başkomutanı General Harrington’un
yakınlarından olduğunu söyleyen Binbaşı Henry (Henri) ve Sturton
(Ştörton) adlarındaki iki subay, motorla İnebolu’ya geldiler. Bu
subaylar, General Harrington (Harington) adına şunları bildirdiler: Ben,
bir torpido ile İnebolu’dan İstanbul’a Harrington’un Boğaziçi’ndeki
yalısına gideyim. Orada generalle barış esasları üzerinde anlaşayım.
Ayrıca, İngiltere’nin bağımsızlığımızı tam olarak kabul ettiğini,
Yunanlıların topraklarımızdan çıkarılacaklarını ve daha başka konular
üzerinde de tartışmanın mümkün olduğunu söylemişler. Bu subaylara
verilen cevapta, benim İstanbul’a gitmeyeceğim ve General Harrington’un
İnebolu’ya gelip, o sırada orada bulunan Refet Paşa ile görüşmesinin
uygun olacağı bildirilmiştir.
18 Haziran 1921 tarihli bir telgraf da İstanbul’da Hamit Bey’den geldi.
Bu telgrafta bildirenler aşağı yukarı şöyleydi: "Burada resmî görevi
olan bir İngiliz, İngiltere’nin İstanbul’daki en büyük makamı adına
bugün bana başvurarak hemen bir barış anlaşması için görüşmeye hazır
bulunduklarını, Mustafa Kemal Paşa Hazretleri’yle derhal ilişki kurmak
istediklerini ve acele cevap beklediklerini size bildirmek üzere aracı
olmamı rica etti."
Hamit Bey’e verilen cevapta, görüşmelere hazır olduğumuz bildirilmişti.
5 Temmuz 1921’de Zonguldak’a gelen bir İngiliz torpidosu General
Harrington’dan bana bir mektup getirmişti. Tercümesi Ankara’ya telgrafla
bildirilen bu mektup şuydu:
"Komutan Henry aracılığıyla aldığım habere göre, siz, bana bir askerin
bir askerle görüşmesi şeklinde bazı düşünceler bildirmek isteğinde
bulunuyorsunuz. Böyle olduğu takdirde, sizce uygun görülecek bir günde
İnebolu’da veya İzmit’te sizinle buluşmak üzere Ajax Zırhlısıyla gelmeme
Britanya Hükûmeti’nce izin verilmiştir. Arzu buyurulduğu takdirde, durum
üzerinde son derece açık ve serbest olarak görüşmelere hazırım.
Düşüncelerinizi dinlemek ve bunları İngiliz Hükûmeti’ne bildirmekle
görevliyim. İngiliz Hükûmeti adına ne görüşmeler yapmak, ne de konuşmak
için hiç bir resmî yetkim yoktur. Görüşmenin İngiliz zırhlısında
yapılması gerekir. Zırhlıda, yüksek şahsınız kendilerine lâyık bir
biçimde kabul edilecektir. Karaya dönüşlerine kadar tam bir hürriyet
içinde bulunacaklardır. Böyle bir buluşma kabul edildiği takdirde, size
uygun düşen tarih ve saatlerin bildirilmesini rica ederim."
Bu mektupta yazılanlara göre, General Harrington ile ilişkiye geçmek ve
görüşmek isteyenin ben olduğum anlaşılıyor. Halbuki, gerçek böyle
değildir. Onun için General Harrington’a şu cevabı verdim:
"Zonguldak’a göndermiş olduğunuz mektubun tercümesini, bugün Ankara’ya
bildirdiler. Aramızda yapılacak görüşmelerin bir yanlış anlama temeline
dayandırılmaması için aşağıdaki noktalara dikkatinizi çekmeye mecburum.
13 Haziran tarihinde Binbaşı Henry ve arkadaşları İnebolu’ya gelerek,
zâtıâlilerinin, Binbaşı Henry aracılığı ile Refet Paşa’ya teklif edilmiş
olan esaslar üzerinde benimle görüşmek istediğinizi bildirmişlerdir.
Nitekim, bu noktalar Binbaşı Henry tarafından size yazılan ve imzalı bir
örneği de bize bırakılmış olan mektupta bildirilmiştir. Aramızda
doğrudan doğruya yapılan haberleşmenin başlangıcı bundan ibarettir.
Millî isteklerimiz sizce bilinmektedir. Millî topraklarımızın
düşmanlardan tamamıyla kurtarılması, millî sınırlarımız içinde siyasî,
malî, ekonomik, askerî, adlî ve kültürel alanlarda tam bağımsızlık
ilkesi kabul edildiği takdirde, görüşmelere başlamaya hazır olduğumuzu
bildiririm. Size Binbaşı Henry tarafından açıklanan sebepler
dolayısıyla, görüşmelerin, sizin çok iyi karşılanacağınız İnebolu
Kasabasında ve karada yapılması bizce uygun görülmüştür. Bu noktalarda
aramızda görüş birliği olup olmadığını belirtecek cevabınızı bekliyorum.
Yüksek maksadınız, sadece durum hakkında bilgi almak ise, bunun için
arkadaşlarımızdan birini görevlendirebiliriz."
Bu mektuba bir karşılık gelmedi. Ancak, Temmuzun yedinci günü
İstanbul’da Hâmit Bey’i gören İngiliz Maslahatgüzarı Mösyö Rattigan
(Retigın), bir tüccar olarak Anadolu’ya gelen Binbaşı Henry’ye, General
Harrington’un, oradaki İngiliz esirlerinin yerlerini ve sağlık
durumlarını öğrenmeye çalışmasını ve mümkünse, millî orduların
İstanbul’a doğru ilerlemeye devam edip etmeyeceklerini Mustafa Kemal
Paşa’dan sormasını istediğini, Binbaşı Henry’nin bundan başka
faaliyetlere girişmek için bir yetkisinin bulunmadığını bildirmiş.
Efendiler, 1922 yılının Ağustosuna kadar da Batı devletleriyle olumlu
anlamda ciddi ilişkiler kurulamadı. Memleketimizde bulunan düşmanları
silâh gücüyle çıkarmadıkça, gösterebileceğimiz, millî varlık ve gücümüzü
fiilen ispat etmedikçe, diplomasi alanında ümide kapılmanın doğru
olmadığı yolundaki inancımız kesin ve sürekli idi. En doğru görüşün bu
olduğunu, bu olacağını doğal olarak kabul etmek gerekir. Gerçekten de,
bugünün hayat şartları içinde bir tek fert için olduğu gibi, bir millet
için de güç ve yeteneğini fiilî eserlerle gösterip ispatlamadıkça
kendisine değer verilmesini ve saygı gösterilmesini beklemek boşunadır.
Güç ve yetenekten yoksun olanlara değer verilmez. İnsanlık, adalet ve
mertliğin gereklerinin yerine getirilmesini, bütün bu vasıflara sahip
olduğunu gösterenler isteyebilir.
Efendiler, dünya imtihan meydanıdır. Türk Milleti, bunca yüzyıllardan
sonra yine bir imtihan, hem bu defa en çetin bir imtihan karşısında
bulunduruluyordu. İmtihanda başarı sağlamadan, bize karşı lütufkârca
davranılmasını beklemek doğru olabilir miydi?
Biz, büyük bir ciddiyetle dünya önünde vereceğimiz imtihana
hazırlanırken, bir yandan da yabancı gözlemcilerin durumlarını ve bizim
için neler duyup düşündüklerini gözden uzak tutmamayı her zaman yararlı
buluyorduk. Bu maksatladır ki, bildiğiniz gibi, önce Dışişleri Bakanı
Yusuf Kemal Bey’i daha sonra da İçişleri Bakanı olan Fethi Bey’i
Avrupa’ya göndermiştik. İstanbul üzerinden Avrupa’ya gidecek olan Yusuf
Kemal Bey’e, İstanbul’la ilgili bazı özel görevler verilmişti. Yusuf
Kemal Bey, İzzet Paşa ve arkadaşlarıyla ve eğer gerçek bir istek ve
dilek olursa Vahdettin ile de görüşecekti. Vahdettin’in Büyük Millet
Meclisi’ni tanıması, İzzet Paşa ve arkadaşlarının bizim çizdiğimiz
hedefe doğru yürümeleri gereğini teklif edecekti. Yusuf Kemal Bey,
İstanbul’da, aldığı talimat çerçevesinde hareket etti. Fakat, ne yazık
ki, İzzet Paşa ve arkadaşları kendisini oyalayıp aldatarak Padişah’a bir
başvurucu imiş gibi götürdüler. İzzet Paşa ve arkadaşları bununla da
yetinmeyerek, Yusuf Kemal Bey’in Avrupa’daki girişimlerini karıştırmak
ve güçleştirmek için, İzzet Paşa’yı Yunan işgali altında bulunan
yerlerden geçirerek, Yusuf Kemal Bey’den önce Paris’e ve Londra’ya
gönderdiler. İzzet Paşa, bu yolculuğunu son dakikaya kadar gizlemiştir.
Yusuf Kemal Bey’in Paris ve Londra’da yaptığı görüşmelerden bir sonuç
çıkmadı. Yalnız şu anlaşıldı ki, İtilâf Devletleri’nin Dışişleri
Bakanları yakın bir zamanda toplanacaklar ve bize barış tekliflerinde
bulunacaklarmış. Anadolu’nun boşaltılması ilke olarak kabul edilmiş ise
de, konferans görüşmeleri sırasında savaş başlarsa, barış girişimleri
sonuçsuz kalacağı için Yunanlılarla bir ateşkes anlaşması yapmamız
gerekirmiş. Bu hususu Yusuf Kemal Bey’e söyleyen Lord Curzon (Lord
Kürzon)‘a Yusuf Kemal Bey’e; konferansın, önce Anadolu’nun
boşaltılmasına karar verip, bize ve Yunanlılara bildirmemesinin ateşkes
anlaşmasından daha etkili olacağını söylemiş. Lord Curzon, ateşkes
üzerinde direnmiş ve bunun Hükûmetimize bildirilerek, alınacak cevabın
kendisine verilmesini istemiş.
Yusuf Kemal Bey daha Türkiye’ye dönmeden, İtilâf devletleri, Dışişleri
Bakanları Konferansı, 22 Mart 1922 tarihinde Türkiye ve Yunan
hükûmetlerine ateşkes anlaşması teklifinde bulundu.
Bu sırada ben cephede bulunuyordum. Ateşkes Anlaşması teklifi bana
Dışişleri Bakanı Vekili Celâl Bey tarafından bildirildi. Bu teklifin ana
çizgileri şunlardı: Her iki tarafın birlikleri arasında on kilometrelik,
asker bulunmayan bir bölge meydana getirilecek, birlikler, insan ve
cephane bakımından takviye edilmeyecek. Birliklerin durumunda değişiklik
yapılmayacak. Bir yerden bir yere malzeme de götürülmeyecek. Ordumuzu ve
askerî durumumuzu, İtilâf Devletleri’nin askerî komisyonları kontrol
edip denetleyebilecekler. Bu komisyonların hakemliğini samimiyetle kabul
edeceğiz. Çarpışmalar, üç ay süre ile durdurulacak ve bu durum, barış
için yapılacak ön görüşmeler taraflarca kabul edilinceye kadar, üçer
aylık sürelerle kendiliğinden yenilenecektir. Taraflardan biri yeniden
savaşa başlamak isterse, ateşkes süresinin bitiminden hiç olmazsa on beş
gün önce karşı tarafa ve İtilâf Devletleri temsilcilerine durumu
bildirecek.
Efendiler, Yunanlılar bu teklifi hemen kabul ettiler. Yunan ordusu
Sakarya’da maddî ve manevî bakımından yenilmişti. Bu ordunun yeniden
geniş çapta bir saldırıya geçerek, bir daha şansını denemeye kalkışması
güçtü. Bunu, bu gerçeği anlamak, elbette herkesçe mümkün olmuştu. Yunan
ordusunu yeniden kesin sonuç verecek bir harekâta yöneltmek imkânı
olmayınca, bizim de bir yıla yakın bir zamandan beri hazırlığı ile
uğraştığımız ordumuzu uyuşukluğa düşürmek, Millî Hükûmete ümitler
vererek bekleyiş içinde bırakmak ve böylece geçecek zaman içinde Millî
Hükûmeti ve orduyu gevşetmek doğrusu önemli bir tedbirdi. Bu bakımdan,
İtilâf Devletleri’nin Anadolu’yu boşaltma ve Yakın Doğu Sorununu çözme
maksadına dayandığını ifade ettikleri bu ateşkes şartlarını ciddiyetle
inceledik.
Önce, Ankara’da bulunan Bakanlar Kurulu ile makine başında telgraf
görüşmesi yaptık. İstanbul’daki memurumuz aracılığıyla, Dışişleri
Bakanlığı‘ndan İtilâf Devletleri temsilcilerine verilmesini uygun
bulduğumuz ilk karşılık şuydu:
"Ateşkes anlaşması teklifinin yapıldığı notayı 23/24 Mart 1922 tarihli
telgrafınıza ek olarak bugün 24 Mart 1922 günü saat...‘de aldım. Bu nota
metni, ordunun durumuyla ilgili olduğundan, Bakanlar Kurulu’nda ve
gerektiğinde Meclis’te görüşülmeden önce, düşüncesini bildirmesi için,
cephede bulunan Başkomutan’a yazdım. Türkiye Büyük Millet Meclisi
Hükûmeti’nin vereceği cevabı, temsilcilerin istekleri üzere mümkün olan
en kısa zamanda bildireceğimi kendilerine duyurunuz,
efendim."
24 Mart 1922 tarihinde Bakanlar Kurulu Başkanlığı‘na şu düşüncemi
bildirdim:
Esas itibariyle, İtilâf Devletleri Dışişleri Bakanlarının ortaklaşa
yaptıkları ateşkes teklifini kabul etmemek veya herhangi bir şekilde bu
teklife yanaşılmıyor ve güven gösterilmiyor hissini verecek gibi
davranmak doğru değildir. Aksine, ateşkes teklifini iyi karşılamak
gerekir. Bundan dolayı vereceğimiz karşılık olumsuz değil, olumlu
olacaktır. İtilâf Devletleri’nde iyiniyet yoksa, olumsuz davranış
onlardan gelmelidir. Yalnız, biz, onların ileri sürdüğü şartları kabul
edemeyeceğimizden, karşı şartlar ileri süreceğiz.
Ertesi gün ajans ve telgraflar da notadan söz ederek şu haberleri
yayınlıyorlardı:
....... Yakın Doğu’da barışı yeniden kurmak ve yeniden can ve mal kaybına
yol açmadan, Küçük Asya’yı boşaltmak gayesini güttüğü sanılan bu
teklifin, Türkiye Büyük Millet Meclisi Hükûmeti’nce olumlu karşılandığı
ve İtilâf Devletleri’nin iyiniyet ve tarafsızlığına güvenerek hükûmetçe
olumlu karşılık verilmesinin, kuvvetle ümit edildiği hükûmet
çevrelerince ifade edilmektedir. Bu teklifin akla yatkın, uygulamaya
elverişli şartları içine almasını ve barışın bir an önce yapılmasını
sağlayacak şekilde kısa süreli olmasını dileriz.
Bakanlar Kurulu’nun, verilecek cevabın Avrupa’da bulunan Dışişleri
Bakanımızın dönüşüne bırakılması yolundaki düşüncesine karşı da,
beklemenin gerekli olmadığını bildirerek, verilecek cevapla ilgili genel
kararımı şöyle özetledim:
"Ateşkes anlaşması teklifini prensip olarak kabul ediyoruz. Ancak,
ordunun eksiklerinin ve hazırlıklarının tamamlanmasından bir an geri
kalınmayacaktır. Ordumuzun içine yabancı denetleme kurulları
sokmayacağız. Bu teklifi, Anadolu’nun boşaltılması için kabul etmekle
birlikte, uygulanabilir ve gerçekleştirilebilir şartlar ileri süreceğiz.
Ateşkes anlaşmasıyla birlikte, boşaltma işinin başlaması, en önemli
şartımız olacaktır."
Mart’ın 24. günü makine başında, ben notaya verilecek karşılığı Bakanlar
Kurulu’na bildirdim. Bakanlar Kurulu’da Ankara’da hazırladıkları bir
cevap örneğini bana bildirmişti. İki cevap metinleri arasında bazı
ayrılıklar görüldü. Nihayet, 24/25 Mart gecesi Bakanlar Kurulu ile
Sivrihisar’da birleşerek, verilecek karşılığın son şeklini görüşüp
tespit etmeye karar verdik.
Efendiler, İstanbul’daki özel memurumuzun Dışişleri Bakanlığı‘na çektiği
25 Mart tarihli şifreli telgrafına göre, bu memurumuz Tevfik Paşa ile
görüşmüş, Tevfik Paşa; temsilcilerin, İstanbul Hükûmeti’ne de verdikleri
aynı notayı Ankara’ya göndererek, alınacak cevabın kendilerine
bildirilmesini rica ettiklerini söylemiş. Memurumuz, Tevfik Paşa’ya söz
hakkının yalnız ateşkes anlaşması teklifi üzerinde mi, yoksa bütün
işlerde mi Ankara’ya ait olduğunu sormuş. Tevfik Paşa, bu soruya cevap
vermemiş. Memurumuz, İzzet Paşa’dan ne gibi haberler aldığı sorusuna,
Tevfik Paşa, şu karşılığı vermiş: "İzzet Paşa, yakında konferansın
toplanacağını ve ne olursa olsun aşırılığa kaçılmamasını" bildiriyor.
Ateşkes Anlaşması Teklifine Cevap Vermeye
Efendiler, Sivrihisar’da ateşkes anlaşması teklifi ile ilgili notaya
verilecek cevap kararlaştırıldıktan sonra, Bakanlar Kurulu Ankara’ya
döndü. Fakat, bu cevabı vermeye vakit kalmadan, Paris’te toplanan
Dışişleri Bakanları Konferansı‘nın 26 Mart 1922 tarihli ikinci bir
notası alındı. Bu nota, İtilâf Devletleri’nin barış esasları ile ilgili
tekliflerini içine alıyordu. Bu tekliflerin ana çizgileri şunlardı:
"Gerek Türkiye’de, gerek Yunanistan’da azınlıkların haklarının
korunmasına ve bu maksatla konulacak kuralların uygulanmasına Milletler
Cemiyeti’nin de katılması. Doğu’da bir Ermeni yurdunun kurulması ve bu
işe de Milletler Cemiyeti’nin katılması;
Boğazların serbestliğini sağlamak üzere Gelibolu Yarımadasında ve
Boğazlar’ın çevresinde askerden arınmış bir bölgenin oluşturulması.
Trakya sınırının Tekirdağ’ı bize, Kırklareli, Babaeski ve Edirne’yi
Yunanlılar’a bırakacak şekilde tespiti;
Bizde kalacak olan İzmir’in Rumlarına ve Yunanistan’da kalacak olan
Edirne’nin Türklerine, bu şehirlerin yönetimine adaletli bir şekilde
katılabilmelerini sağlamak üzere uygun bir yöntemin kararlaştırılması;
Barış yapılır yapılmaz İstanbul’un İtilâf Devletleri’nce boşaltılması,
Sevres Projesi ile, elli bin kişi olarak tespit edilen Türk silâhlı
kuvvetlerinin seksen beş bine çıkarılması ve Sevres Projesinde olduğu
gibi askerlerimizin ücretli asker olması;
Sevres Projesindeki malî komisyonun kaldırılması dışında, İtilâf
Devletleri’nin ekonomik çıkarlarının gözetilmesi, dış borçların ve bize
yükletilecek savaş tazminatının ödenmesinin sağlanması için, Türk
hakimiyeti ile bağdaşabilecek bir yöntemin tayini;
Adlî ve ekonomik kapitülasyonlarda değişiklik yapılmak üzere bir
komisyonun kurulması."
Efendiler, İtilâf Devletleri’nin ateşkes anlaşması teklifi ile ilk
notaları iyice incelendikten ve ikinci ayrıntılı notalarının taşıdığı
şartlar da görüldükten sonra, bu devletlerin İstanbul Hükûmeti ile
birlik olarak bizi yok etme maksadına dayanan çalışmalarla yeni bir
safha açtıkları yargısına varmak pek doğal idi. Buna karşı durumun çok
ciddî olduğunu düşünerek esaslı ve büyük bir savaşa hazırlanmak
gerekiyordu.
Önce, bize teklif edilen şartların ne olduğunu, millete ve dünya
kamuoyuna açıklamak yerinde olurdu. Bu konudaki düşüncelerimi Bakanlar
Kurulu’na bildirdim.
Her iki notaya, 5 Nisan 1922 tarihinde verilen cevabımızın ana
noktalarını hatırlatayım:
Ateşkes anlaşmasını ilke olarak kabul ettik. Fakat temel şart olarak,
ateşkes anlaşmasıyla birlikte Anadolu’nun boşaltılması işine hemen
başlanmasını da zorunlu bulduk. Ateşkes süresinin, Anadolu’nun
boşaltılma süresi olan dört aydan ibaret olmasını teklif ettik. Boşaltma
işi bittiği zaman barışla ilgili ön görüşmeler sonuçlanmamış olursa,
ateşkesin kendiliğinden üç ay daha uzamasını kabul ettik.
Boşaltma işinin nasıl yapılacağı konusundaki teklifimiz de şuydu:
Ateşkes anlaşmasının yürürlüğe girişinden başlayarak ilk on beş gün
içinde Eskişehir, Kütahya, Afyonkarahisar kesimi ve anlaşma süresi olan
dört ay içinde, İzmir de dahil olmak üzere, işgal altındaki bütün
topraklarımız boşaltılacaktır.
Ateşkes anlaşması ile ilgili tekliflerimiz İtilâf Devletleri’nce kabul
edildiği takdirde, barış tekliflerini incelemek üzere, üç hafta içinde
delegelerimizi kararlaştırılacak şehre göndermeye hazır olduğumuzu
bildirdik.
Bu notamıza, 15 nisan 1922’de cevap verdiler. Elbette olumsuzdu. Biz de
22 Nisan’da buna cevap verdik. Bu cevabımızın sonunda, ateşkes konusunda
anlaşmaya varılmasa bile, barış görüşmelerini geciktirmenin uygun
olmayacağını bildirdik. İzmit’te bir konferans toplanmasını teklif
ettik. Bu yazışmalar da sonuçsuz kaldı. Beykoz’da veya Venedik’te bir
konferansın toplanması birçok defa söz konusu oldu. Fakat, son
zaferimizin kazanıldığı ana kadar, bunların hiçbiri gerçekleşmedi.
Başkomutanlık Kanunu’nun Tarihçesi
Saygıdeğer Efendiler, bizim Başkomutanlığımız ile ilgili 5 Ağustos 1921
tarihli kanunun ayrıca bir tarihçesi vardır. Arzu buyurursanız, bu
konuda yüksek kurulunuzu biraz aydınlatayım.
Başkomutanlık Kanunu’nun süresi, birinci defa 31 Ekim 1921’de; ikinci
defa 4 Şubat 1922’de; üçüncü defa 6 Mayıs 1922’de uzatıldı. Her
defasında muhaliflerin türlü türlü eleştiri ve hücumlarına uğradı.
Özellikle, üçüncü defa uzatılışı oldukça önemli bir olay haline geldi.
6 Mayıs 1922 gününden önceki günlerde, zamanı geldiği için, kanunun
süresinin uzatılması, Meclis’te söz konusu edilmiş; ben rahatsızlığım
dolayısıyla Meclis’te bulunamamıştım. 5 Mayıs akşamı evime gelen Hükûmet
üyeleri durumu şöyle anlattılar: Meclis’teki muhalifler, benim
Başkomutanlıkta kalmamı istemiyorlar. Birçok tartışmalı görüşmelerden
sonra, teklif oya konmuş fakat çoğunluk sağlanamamış; yani Başkomutanlık
Kanunu’nun süresinin uzatılması kabul edilmemiş, Bakanlar Kurulu üyeleri
ve özellikle askerî durumu yakından izleyen kimseler durumunda olan
Genelkurmay Başkanı ve Millî Savunma Bakanı pek çok üzülmüşler.
Meclis’in gösterdiği bu tutum karşısında kendilerinin de göreve
devamlarında bir yarar olmayacağını ileri sürerek, istifaya kalkıştılar.
Memleketin Yüksek Çıkarları Uğruna Başkomutanlık
Meclis’in oyunu belli ettiği dakikadan başlayarak ordu komutansız
kalmıştı. Genelkurmay Başkanı ve Bakanlar Kurulu da istifa ettiği
takdirde, memleketin genel yönetiminde, üzerinde durup düşünülmeye değer
ağır bir bunalımın doğması kaçınılmazdı. Onun için, gerek Genelkurmay
Başkanı‘na gerek Bakanlar Kurulu’na daha yirmi dört saat sabretmelerini
rica ettim. Memleketin ve millî gayenin yüksek çıkarları adına, ben de
Başkomutanlık görevini yürütmeye devam kararını verdim ve bunu Bakanlar
kurulu’na da bildirdim.
Ertesi günü, yani 6 Mayıs 1922’de yapılan bir gizli oturumda Meclis’e
açıklama yapacağımı bildirdim. Açıklamadan önce, Başkomutanlık aleyhinde
söz söylemiş olan kimselerin düşüncelerini Meclis kayıtlarını
getirterek, birer birer incelemiş bulunuyordum.
Efendiler, sizleri fazla yormamak için bildirdiğim gizli oturumdaki
konuşmamı özetlemekle yetineceğim:
"Efendiler, dedim; Başkomutanlık ve Başkomutanlık Kanunu konusunda,
başlangıçta olduğu gibi bugün de kanunun gereksizliğinden veyahut
değiştirilmesi gereğinden söz eden ve Başkomutanlığın varlığından
şikâyetçi olan kimseler vardır. Bu şikâyetçilerin hep aynı kimseler
olduğu görülmektedir. Ben gereksiz bir konumun, bir makamın mutlaka
devam ettirilmesi taraflısı değilim. Herhangi bir makama sınırsız
yetkiler verilmesini sağlayacak kanunların da taraflısı değilim. Ancak,
Başkomutanlık makamının ve bu makama yetki veren kanunun gerekli olup
olmadığına karar verebilmek için, genel durumun, askerî durumun iyice
gözden geçirilmesi ve incelenmesi gerekir. Bu nokta ile ilgili
düşüncelerimi bildirmeden önce, Başkomutanlığın ve kanunun gereksizliği
üzerine söz söylemiş olan kimselerin, bazı ifadelerini hep birlikte
gözden geçirelim.
Örnek olarak, Salih Efendi "Erzurum Milletvekili", benim Meclis’in
hakkını zorla ele geçirdiğimi, zorla ele geçirmek istediğimi söyleyerek,
çok açık olan hakkımızı vermeyiz diye feryat etmiş.
Efendiler, açık konuşacağım, beni bağışlayınız; her birinizin olağanüstü
yetki ile seçilmesine ve olağanüstü yetkiye sahip bir Meclis’in
kurulmasına ve bu Meclis’in memleketin kaderini ele alacak bir nitelik
kazanmasına çalışan benim! Bunda başarı sağlamak için, en yakın
akradaşlarımla görüş ayrılığına ve çatışmaya düştüm. Bütün hayatımı,
varlığımı, bütün şeref ve haysiyetimi tehlikeye attım. Demek oluyor ki,
bu benim eserimdir. Ben eserimi alçaltmakla değil, yükseltmekle
görevliyim. Salih Efendi’den hiç olmazsa, beni de kendisi kadar olsun,
bu Meclis’in haklarıyla ilgili saymasını rica ederim. Fazla bir şey
istemem. Bu sözlerden sonra, "Meclis’in hakkını zorla ele geçirmek"
sözünü reddeder ve olduğu gibi Salih Efendi’ye geri veririm. Böyle bir
şey söz konusu değildir ve olamaz.
Efendiler, Başkomutanlık konusunun gizli oturumda görüşülmesinin uygun
olacağı yolunda bir önerge verilmiş. Bu da, türlü şekillerde yanlış
yoruma uğramış. Konunun açık oturumda görüşülmesi istenmiş.
Afyonkarahisar Milletvekili Mehmet Şükrü Bey, gizli oturumlarla gerçeğin
milletten gizlenmek istendiğini söylemiş. Bir defa, Türkiye Büyük Millet
Meclisi, yalnız yasama görevi olan bir meclis değildir. Yürütme
yetkisine de sahip bulunuyor. Böyle olmasa bile, memleketin, devletin
her türlü işleriyle ilgili kararları, vaktinden önce, açıkça söz konusu
etmek ve herkese duyurmak dünyanın neresinde görülmüştür? Özellikle söz
konusu edilen durum, düşman karşısında bulunan bir ordunun Başkomutanı
ile ilgili olursa, bunu açık oturumda görüşerek, lehte olduğu gibi
aleyhte söylenen sözleri de düşmana işittirmekte, memleketin bir çıkarı
var mıdır? Başkomutanın ordu üzerindeki, özellikle, düşman üzerindeki
etki ve nüfuzunun çok büyük olması gerekir. Hattâ, Hüseyin Avni Bey’in
burada söz konusu ettiği rahatsızlığımın bile, düşman tarafından
işitilmesi sakıncalıdır. Buna ne gerek vardı. Görüyorsunuz ki, konunun
gizli oturumda görüşülmesinden maksat, Mehmet Şükrü Bey’in dediği gibi,
hiçbir vakit gerçekleri milletten gizlemek düşüncesine dayanmamaktadır.
Keşke, açık oturumda bir sakınca olmasaydı da, Mehmet Şükrü Bey,
kürsüden istediklerini bağıra bağıra söyleseydi. Ben de Mehmet Şükrü
Bey’in sözlerindeki anlamı ve gizli maksadı millete açıklasam ve
yorumlasaydım. Şükrü Efendi bilsin ki, millet onun gibi düşünmüyor.
Şükrü Efendi bilsin ki, onun dediği gibi komedya oynamıyoruz. Biz,
buraya komedya oynatmak için toplanmadık. Efendiler, komedya oynayan ve
oynatan Şükrü Efendi’nin kendisidir. Fakat emin olsun ki, biz o
komedyaya kapılmayacağız. Şükrü Efendi oynamak ve oynatmak istediği
komedya sonunda, yakalandığı kanun pençesinden ne kadar büyük bir
alçalma ile kurtulduğunu, unutacak kadar çok zaman geçmemiştir.
Efendiler, Hüseyin Avni Bey, Başkomutanlık Kanunu aleyhinde konuşurken,
birtakım sözler sarfetmiş. Yüksek Meclis’e, "Bu tutumla milleti rezil
edeceksiniz!" demiş. "Miskinler" sözünü kullanmış. "Görevler şahıslara
bağlı değildir; şahıs yoktur, millet vardır" gibi kurallar ortaya atmış.
Gerçi, asıl olan millettir, toplumdur. Onun da genel iradesi Meclis’te
kendini gösterir. Bu, her yerde böyledir. Fakat, fertler de vardır.
Meclis, memleket ve devlet işlerini fertlerle, şahıslarla yapmaktadır.
Her devletin işlerini yürüten şahıs ve şahıslar meydandadır. Gerçeği,
anlamsız birtakım düşüncelerle inkârın yeri değildir.
Efendiler, Hüseyin Avni Bey, ikide birde birtakım anlamsız sözlerle
konuşmamı kesiyordu. Kendisine ağır uyarıda bulundum. Meclis’in mahalle
kahvesi olmadığını söyledim. Kendisinden, milletin kâbesi olan kürsüye
saygılı olmasını istedim.
Efendiler, konuşanlardan biri de Selâhattin Bey’dir, Selâhattin Bey,
bize, saldırıya geçip geçemeyeceğimizi sormuş imiş... Biz de "edeceğiz"
demişiz... Kendisi de "edemeyeceksiniz!".. demiş. Ve en sonunda
edememişiz!... Kendi dediği çıkmış.
Halbuki, saldırının ertelenme sebeplerini yeri geldikçe yeterince
açıkladığımızı sanıyorum. Tekrar edeyim ki, saldırı yapacağız. Düşmanı
vatanımızdan kovacak ve uzaklaştıracağız. Bu kararımızdan dönmeyeceğiz.
Kararsızlığı gerektiren hiçbir sebep düşünülemez. Bundan başka,
Selâhattin Bey demiş ki, "ordu güç bakımdan en yüksek seviyeye
gelmiştir." Evet, ordumuz mükemmeldir; fakat, istenilen seviyeye
gelmemiştir. Kendisi gibi bir asker arkadaşın, yüksek kurulumuzda böyle
konuşabilmesi için, ordunun içyüzünü bilmesi gerekir. Halbuki,
Selâhattin Bey, bundan çok uzaktır. Ordu ile yakından ilgilenenlerin
sözü, yalnız benim sözüm değil, bütün komutanların sözü, kendisini
yalanlamaktadır. Fakat hiç şüphe yok ki, ordumuzu lâyık olduğu seviyeye
getireceğiz. Selâhattin Bey’in en önemli sözlerinden biri de, "bizim
başlıca görevimiz, siyaset yapmaktır" şeklindeki düşüncesidir. Hayır
Efendiler, bizim önemli ve asıl olan görevimiz siyaset yapmak değildir.
Bizim, bütün memleketin ve bütün milletin bugün için tek görevi,
topraklarımızda bulunan düşmanı süngülerimizle kovmaktır. Bunu
yapamadıkça, siyaset anlamsız bir sözden ibaret kalır. Bununla birlikte,
bir dakika için, Selâhattin Bey’in sözlerini kabul edelim! Buna ben
engel miyim? Başkomutan engel midir? Bu sözün, Başkomutanlık Kanunu ile
ne ilgisi vardır? Anlaşılıyor ki, bir engelleme ve bir zıtlaşma
düşünülmektedir. Ben millî hedefe ulaşılabilmesi için tek çıkar yolun
savaş ve savaşta başarı olduğunu söylüyorum. Bütün gücümüzü, bütün
kaynaklarımızı ve bütün varlığımızı orduya vereceğiz. Kudretimizi
dünyaya tanıtacağız ve ancak ondan sonra milleti insan gibi yaşatmak
mümkün olacaktır! diyorum.
Selâhattin Bey, işte bu anlayışı, aklınca siyaset yapmaya engel sanıyor
ve konunun siyasetle çözüme bağlanabileceğini zannediyor. Bir de,
Selâhattin Bey diyor ki, bugünkü askerî durumun gerektirdiği masrafları
incelemek için, Başkomutanlığın varlığı bir engeldir.
Efendiler, bu doğru değildir. Başkomutan, Meclis’in, malî kaynakları
incelemesine ne zaman engel olmuştur? Gelir kaynaklarımızla ne
yapabileceğimiz konusundaki endişe belki herkesten çok beni meşgul
etmektedir. Yalnız, ben ordumuzun varlık ve kuvetini paramıza göre
ayarlama görüşünü kabul edenlerden değilim. "Paramız vardır, orduyu
kurarız; paramız bitti, ordu dağılsın..." Benim için böyle bir mesele
yoktur. Efendiler, para vardır veya yoktur; ister olsun ister olmasın,
ordu vardır ve olacaktır. Bu konuda bir hatıramı da aktarayım. Ben ilk
defa bu işe başladığım zaman en akıllı ve düşünür geçinen birtakım
kimseler bana sordular: "Paramız var mıdır? Silâhımız var mıdır?",
"Yoktur" dedim. O zaman, "O halde ne yapacaksın?" dediler. "Para olacak,
ordu olacak ve bu millet bağımsızlığını kurtaracaktır" dedim.
Görüyorsunuz ki, hepsi oldu ve olacaktır.
Bir takım Efendiler de, "Başkomutan millete angarya yaptırıyor"
demişler. Halbuki, kanunun memlekette angaryayı yasakladığını
söylemişler. Bu doğrudur Efendiler; fakat, ihtiyaç, tehlike bize her
şeyi yasal göstermektedir. Ordunun ihtiyaçları, millete angarya
yaptırmayı gerektiriyorsa, bunu yapıyoruz ve en doğru kanun budur.
Milletin ve ordunun yenilmemesi için kanun buna engeldir diye, gerekli
gördüğüm tedbiri almaktan çekinmeyeceğim.
Efendim, Kara Vasıf Bey de demişler ki, her yerde başkomutan vardır.
Fakat başkomutanlık için ayrıca bir kanun yoktur. Eldeki askerî
kanunlar, her komutanın olduğu gibi başkomutanın da görev ve yetkilerini
belirtir ve sınırlandırır. Bunu da ilim tayin ve tespit eder.
Bilinmektedir ki, devletler, biribirinden farklı hükûmet şekilleriyle
idare edilirler. Şekillerine göre, başlarında krallar, imparatorlar,
padişahlar bulunur. Bazılarının başlarında cumhurbaşkanları vardır.
Böyle memleketlerde, başkomutan, devletin başında bulunan kimsedir. Bu
kimse başkomutanlık görevini ya kendisi yapar, yahut birini vekil tayin
eder. Bizim bugünkü hükûmet şeklimize göre, başkomutanlık yetkisi
Meclis’in manevî şahsiyetinde toplanmıştır. Bunun için, Meclis, falan
veya filân kimseyi başkomutan seçtiğini ifade edince, bu ifadeye kanun
derler. Kral, Padişah ve imparatorun buyurduğuna "irade" dendiği gibi,
Meclis’ten çıkan millî iradeye de "kanun" adı verilir. O halde, kanun
vardır. Bir meclisin olağanüstü bir zamanda kendisine olağanüstü görev
verdiği başkomutan, Kara Vasıf Bey’in komutanların görev ve yetkilerini
belirterek sınırlandırdığını işaret ettiği Askerî Ceza Kanunu ile İç
Hizmet Yönetmeliği çerçevesinde kalması gereken bir komutan değildir.
Kara Vasıf Bey’in "ilim tayin ve tespit eder" dediği şey, büsbütün
başkadır. Askerlik ilim ve teknikleri, askerlik sıfatını ve başkomutan
olacak kimsede bulunması gereken vasıfları sıralar, açıklar ve öğretir.
Yoksa, insanları başkomutanlığa getirme işi, komuta edilecek ordunun
asıl sahibi veya yasal vekilleri tarafından yapılır. "Başkomutanlık
vasıflarını taşıyorum" diyen bir kimsenin o konuma kendiliğinden
gelebilmesinin anlamı ise büsbütün başkadır.
Kara Vasıf Bey, bir de demiş ki; "Başkomutan, cephenin gerisindeki
işlerle uğraşmasın!", bu düşünce yanlıştır. Cephenin insan sayısıyla
yiyeceği, giyeceği, silâh ve cephanesi ve daha başka eksiklikleriyle
ilgili bulunan Başkomutan, elbette bütün bunların geride bulunan
kaynaklarıyla da ilgilidir. Kara Vasıf Bey, bu ileri sürdüğü düşünceyi
hangi kitapta, hangi alanda, hangi yerde görmüş! Gerçi, hem cephe ile
hem de gerideki birçok işlerle uğraşmak güçtür. Bir adam, hem cepheye
komuta edecek, savaş idare edecek, hem de bu işlerle birlikte cephe
gerisinde birçok şeylerin yapılmasını sağlayacak, Bunu bir adam nasıl
yapabilir? Şüphesiz yapar. Fakat yapar dediğim zaman, Başkomutan şu an
cepheye komuta eder, sonra kalkar oradan filân yere gider, yiyecek işini
yoluna koyar; filan yere de gider ordunun ikmal işini yapar demek
değildir. Üzerlerine büyük işler almamış olan insanların bu konudaki
kararsızlıklarını çok görmemelidir. Bakınız, size bir örnek vereyim: Ben
çok acemi komutanlar gördüm. Söz gelişi, bir alay komutanı, yeni tümen
komutanı olmuş veya bir tümen komutanı yeni kolordu komutanı olmuş;
biraz da tecrübesiz! Daha tecrübe edinmeye zaman bulamadan, güç durumlar
karşısında kalmış. Görevi boyunca bir tümene alışmış iken, düşman
karsışında iki veya üç tümene birden komuta etmek zorunda kalınca,
kararsızlığa düşmesi ve güçlüklere uğraması olağandır. Bir tek tümene
komuta ettiği zaman tümenin bütün birliklerini elden geldiği kadar aynı
anda görüp idare edebilen acemi komutan, gözden uzak mevzilerde yer alan
iki üç tümenin savaşını idare etmek zorunda kalınca, kendi kendine: "Ben
hangi tümenin yanında bulunayım, onun mu, bunun mu? Orada mı, burada
mı?" diye sorar...
Hayır! Ne orada bulunacaksın, ne de burada! Öyle bir yerde bulunacaksın
ki, hepsini idare edeceksin. O zaman: "Ben hiç birini gerektiği gibi
göremem!" der. Tabiî göremezsin, elbette gözlerinle göremezsin! Akıl ve
yiğitliğinle görmek gerekir.
Ordunun Kıpırdanamayacağını İddia Eden
Vasıf Bey, bir konuşmasında, demiş ki: "Biz Sakarya Savaşı‘ndan sonra,
işte hâlâ kıpırdayamadık, kıpırdayamıyoruz." Bu söz, bazılarının "bravo"
sesleriyle ve alkışlarıyla karşılanmış.
Efendiler, buna pek üzüldüm ve kahroldum, çok utanç duydum. Ordunun
kıpıdamamasını ve kıpırdayamayacağını iddia eden bir gafilin sözlerini
alkışlamak, cidden çok gariptir. Rica ederim, bunu burada gömelim, kimse
işitmesin!
İşte Efendiler, Başkomutanlığın gereksizliğini ispatlamak için söylenen
sözlerin bellibaşlıları bunlardan ibaretti. Benim de bu sözlere
verebileceğim karşılıklar dinlendi. Bundan sonra düşünüp karar vermek
Meclis’e düşer. Yalnız bir gerçeği gözler önüne sermek zorundayım. Yüce
Meclis’in, Başkomutanlığın gereğine inandığına şüphe olmamakla birlikte,
muhalefetin, hiç bir temele dayanmayan tutumu, Meclis kararının
istenilmeyen bir şekilde çıkmasına yol açtı. Bunun sonucu ne oldu
Efendiler, biliyor musunuz? Başkomutanlık iki gündür belirsiz bir
durumda ve boşluktadır. Şu dakikada ordu, komutansızdır. Eğer ben,
orduya komuta etmekte devam ediyorsam, kanunsuz olarak komuta ediyorum.
Meclis’te beliren oy sonuçlarına göre, hemen komutadan el çekmek
isterdim. Başkomutanlığımın sona erdiğini Hükûmete bildirdim. Fakat,
önlenmesi imkânsız bir felâkete meydan vermeme mecburiyeti ile karşı
karşıya geldim. Düşman karşısında bulunan ordumuz başsız bırakılamazdı.
Bunun için bırakmadım, bırakamam ve bırakamayacağım.
Saygıdeğer Efendiler, bu gizli oturumda, muhaliflerin Hükûmeti ve orduyu
yıkmak için öteden beri kurcaladıkları daha birtakım noktalar üzerinde
hemen hemen düelloyu andıran tartışmalar oldu. Sonunda gereği gibi
aydınlanmış olan Meclis, oyunu şu yolda belirtti: 11 red, 15 çekimsere
karşı 177 oyla Başkomutanlık Kanunu’nun süresi uzatıldı.
Ordunun Maddî ve Manevî Gücü, Millî Gayeyi Tam Bir
Efendiler, üç ay sonra, yani 20 Temmuz 1922 tarihinde, Başkomutanlık
Kanunu, süresi bittiği için yeniden görüşme konusu oldu. Bu defa
meclis’te yaptığım genel konuşmanın bir kısmını olduğu gibi bilginize
sunmama izninizi rica ederim. Demiştim ki: "Artık ordumuzun maddî ve
manevî gücü, olağanüstü hiçbir tedbire ihtiyaç duyurmaksızın, millî
gayeyi tam bir güvenle gerçekleştirecek düzeye ulaşmıştır. Bu bakımdan,
olağanüstü yetkilerin devam ettirilmesine gerek ve ihtiyaç kalmadığı
görüşündeyim.
Bugün ortadan kalktığını görmekle sevindiğimiz bu ihtiyacın, bundan
sonra da doğduğunu görmemekle mutlu olacağız. Başkomutanlık görevinin
süresi, olsa olsa Misak-ı Millî‘mizin özüne uygun kesin bir sonucu
ulaşacağımız güne kadar uzar. Mutlu sonuca güvenle ulaşacağımıza şüphe
yoktur. O gün, değerli İzmir’imiz, güzel Bursa’mız, İstanbul’umuz,
Trakya’mız ana vatana katılmış olacaktır. O mutlu gün gelince, bütün
milletle, birlikte, en büyük mutluluklara erişmekle şeref duyacağız.
Benim bundan başka ikinci bir mutluluğum daha olacaktır ki, o da kutsal
dâvâmıza başladığımız gün bulunduğum duruma dönebilmekliğim imkânıdır.
Dünyada, milletin bağrında serbest bir fert olabilmek kadar büyük bir
mutluluk var mıdır? Gerçekleri bilen, kalbinde ve vicdanında manevî ve
kutsal hazlardan başka zevk taşımayan insanlar, için ne kadar yüksek
olursa olsun, maddî makamların hiçbir değeri yoktur."
Efendiler, bu görüşmelerin sonunda, Başkomutanlığın süresiz olarak bana
verilmesi kararına varıldı.
Saygıdeğer Efendiler, muhalif grubun Meclis’teki faaliyeti, bizi
kendisiyle biraz daha uğraştıracaktır. İkinci Grup adını alan
muhalifler, olumsuz yoldaki direnmelerini uzun süre denediler. Bakanlar
Kurulu’nun seçim şeklini düzenleyen 8 Temmuz 1922 tarihli kanunla,
Bakanların ve Bakanlar Kurulu Başkanı‘nın doğrudan doğruya Meclis’çe ve
gizli oyla seçilmeleri sağlandı. Böylece, Bakanlar Kurulu
Başkanlığı‘ndan fiilen uzaklaştırılmış olduğum gibi, Bakanların da benim
göstereceğim adaylar arasından seçilmesi ile ilgili hüküm kaldırılmış
oldu.
Muhalif grup, bundan sonra saldırıya geçti. Rauf Bey’i Bakanlar Kurulu
Başkanlığı‘na getirmeye çalıştı. Bunda başarı da sağladı. Muhaliflerin
gizli niyetlerini anlıyordum. Bununla birlikte Rauf Bey’i yanıma davet
ettim. Meclis’teki çoğunluğun kendisini Bakanlar Kurulu Başkanı olarak
seçme eğiliminde olduğunu, bunun bence de uygun görüldüğünü söyledim.
Rauf Bey, kararsız bir tavır takındı. "Bakanlar Kurulu Başkanlığı‘nın
bir görevi yoktur" dedi. Rauf Bey demek istiyordu ki, Büyük Millet
Meclisi’nin Başkanı, Bakanlar Kurulu’nun da doğal başkanıdır. Bakanlar
Kurulu’nun aldığı kararlar onun tarafından onaylanmadıkça yürürlüğe
girmez. Buna göre, Bakanlar Kurulu Başkanı‘nın bir yetkisi ve
serbestliği yoktur. Gerçekten de, Teşkilât-ı Esasiye Kanunu gereğince
durum böyleydi. Bununla birlikte, sonunda Bakanlar Kurulu Başkanlığı‘nı
kabul etti. Rauf Bey, 12 Temmuz 1922 tarihinden 4 Ağustos 1923 tarihine
kadar bu görevde kaldı.
Efendiler, bir nokta dikkatinizi çekmiştir. Kara Vasıf Bey’le Rauf Bey,
muhalefetin doğuşunda, desteklenmesinde ve yönetiminde, daha ilk günden
birlik olmuşlar ve liderliğini yapmışlardı. Fakat Rauf Bey, açıktan
açığa İkinci Grup’a geçmeyerek, bizim içimizde kalma durumunu tercih
ediyor. Bu durum üç yıl sürdü. Rauf Bey, en sonunda kendi ifadesiyle:
"Bizimle birlikte imiş gibi görünmeye artık imkân kalmadığı zaman"
ayrılığını ilân etmek zorunda kaldı.
Efendiler, muhaliflerin, Meclis’te ordu aleyhine başlattıkları hava
devam ediyordu. Sürekli ve ateşli bir şekilde ordunun saldırı yeteneği
olmadığından ve artık konuyu siyasî tedbirlerle bir çözüme bağlayarak
sonuçlandırmanın kaçınılmaz olduğundan etkili bir şekilde söz
ediyorlardı.
Saldırı Kararı
Gerçekte ordumuz ihtiyaçlarını ve eksiklerini tamamlamak üzere
bulunuyordu. Ben, daha Haziran ortalarında saldırıya karar vermiştim. Bu
kararımı yalnız Cephe Komutanı ile Genelkurmay Başkanı ve Millî Savunma
Bakanı biliyorlardı.
Bildirdiğim tarihlerde bir geziyi vesile ederek, İzmit - Adapazarı
yönüne hareket ettiğim zaman, Ankara’da Genelkurmay Başkanı Fevzi Paşa
Hazretleri’yle görüştükten sonra, o zaman Millî Savunma Bakanı Bulunan
Kâzım Paşa Hazretleri’ni Sarıköy İstasyonuna kadar birlikte götürerek,
ortaya davet ettiğim Cephe Komutanı İsmet Paşa Hazretleri’yle birlikte,
saldırı için gerekli hazırlıkların hızla tamamlanması ile ilgili
kararlar aldık.
Efendiler, artık Büyük Taarruz’dan söz açma sırası geldi. Bilirsiniz ki,
Sakarya Meydan Savaşı‘ndan sonra, düşman ordusu büyük ve kuvvetli bir
grupla Afyonkarahisar-Dumlupınar arasında bulunuyordu. Bir başka
kuvvetli grubuyla da Eskişehir bölgesindeydi. Bu iki grup arasında yedek
kuvvetleri vardı. Sağ kanadını, Menderes dolaylarında bulundurduğu
kuvvetlerle, sol kanadını da İznik Gölü‘nün kuzey ve güneyindeki
kuvvetleriyle koruyordu. Denilebilir ki, düşman cephesi, Marmara’dan
Menderes’e kadar uzanıyordu. Düşman ordusunun teşkilâtı, üç kolordu ve
bazı müstakil birliklerin mevcudu da üç tümeni bulmaktaydı. Biz, Batı
Cephesi’ndeki kuvvetlerimizi iki ordu halinde teşkilâtlandırmış ve
düzenlemiştik. Bundan başka, doğrudan doğruya cepheye bağlı teşkilâtımız
da vardı. Bizim bütün birliklerimiz on sekiz tümen idi. Bundan başka üç
tümenli bir süvari kolordumuz ve daha zayıf mevcutlu iki süvari
tümenimiz vardı. Teşkilâtı birbirinden farklı olan iki düşman ordusu
biribiriyle karşılaştırılırsa, her iki tarafın insan ve tüfek
kuvvetleri, aşağı yukarı biribirine denk bulunuyordu. Yalnız, Yunan
ordusu, dünyanın hür ve kendisini destekleyen sanayiine dayandığı için,
makineli tüfek, top, uçak, taşıt, cephâne ve teknik malzeme bakımından
daha üstün durumdaydı. Diğer taraftan bizim ordumuz süvari sayısı
yönünden daha üstün bulunuyordu.
Burada, sırası gelmişken bir noktayı belirtmeliyim. Ordularımızdan
birinin, 2. Ordu’nun komutanı bugün Askerî Şura üyelerinden olan Şevki
Paşa Hazretleri idi. 1. Ordumuzun komutasını Malta’dan gelmiş olan İhsan
Paşa’ya vermiştik. İhsan Paşa’nın kendisini Divan-ı Harbe kadar götüren
yersiz ve davranışlarından dolayı, ordu komutanlığından uzaklaştırılması
gerekti. Gerçekten, Ali İhsan Paşa; ordunun disiplinini genel yönetimini
bir çıkmaza sokacak şekilde hareket etti. Örnek olarak, ordusundaki ast
komutanlarda, üst komutanlara karşı itaatsizlik edecek durumlar yarattı.
Söz gelişi, ambarlarının mevcudunu günlerce haber vermeyerek ve haber
verdirmeyerek genel yiyecek sıkıntısının çekildiği bir sırada, ansızın
ambarlarının boşaldığını ve açlık tehlikesi bulunduğunu bildirdi.
Ast komutanları, üstlerine karşı itaatsizliğe ve görevlerini yapmamaya
kışkırtma ve bu davranışları destekleme gibi tutumları yanında, ordunun
emirlere uyma ve görev duygusuyla oynayacak kadar entrikacı bir
yaratılışta olduğu kanaatini de uyandırdı.
Ali İhsan Paşa’nın bilinen, kendisine has özelliklerinden başlıcaları
şunlardı:
En küçük birliklere kadar bütün ordusuna, önemli önemsiz her işin ve her
kararın ancak kendisi tarafından verileceğini telkin ederek, bütün
ordusunda, yalnız kendisinin güç sahibi olduğunu zannettirmek.
Büyüklerinden daha üstün olduğunu herkese ispatlamak düşüncesine
kapılmak. Gerek resmî iş gerek özel davranış bakımından büyüklerinin
itibarlarını düşürmeye çalışmak. Savaş açısından tedbirde yerindelik ve
sinirde sağlamlık yönleriyle kendisini deneme fırsatı bulunmamış olmakla
birlikte, bu hususta anlaşılan karakteri şuydu: Herhangi bir
başarısızlığı mutlaka astına veya üstüne yükleme yolunu her zaman
düşünmesi. İhsan Paşa, yumuşak ve nazik davranışlardan çok, sert ve
resmî davranışla iş yaptırmayı gerekli bulur.
Ali İhsan Paşa’nın huyu ve ahlâkı konusunda, kendisinin kurmay başkanı
iken çekilmek zorunda kalan Yarbay Hâlit Bey’in (Sonradan Kastamonu
Milletvekili olmuştur) Batı Cephesi Komutanlığı‘na verdiği 20 Ocak 1922
sunacağım. Hâlit Bey, Birinci Dünya Savaşı‘nda Irak’ta da Ali İhsan Paşa
ile birlikte bulunmuştu. Sözünü ettiğim raporda şu cümleler vardır:
.................
Komutanım Ali İhsan Paşa’nın geldiği günden beri ast komutanların
haysiyetini ve görev yapma isteğini kıracak davranışlar içinde bulunması
ve yapılan yazışmalardan anlaşılmış olacağı üzere Cephe Komutanlığı‘na
karşı astlara hissettirecek derecede yakışıksız bir haberleşme kapısı
açması, benlik korkusu hissedilen düşünce yarışına girişmesi, dünyanın
değer verdiği ve saygı duyduğu cephe komuta merkezinin etkisini azaltmak
istediğini anlatır bir davranış tarzını benimsemiş olması, beni ciddî
olarak düşündürdü ve üzdü. Davranışlarını elinden geldiği kadar
değiştirmeye çalıştım. Fakat yine büyük bir fark göremedim.
..................
Ahlâkında yer etmiş bencillik hastalığı, ün yapma hırsı, aşırı
kıskançlık ve sonsuz bir bencilliğin etkisiyle baş olmak istediği,
davranışlarından ve ast komutanlar yanında söylediği biribirine düşürücü
sözlerden anlaşılıyordu. 11. Tümen Komutanı istifamı işittikten sonra,
bana gizli bir konuşmada: "Ali İhsan Paşa’nın Malta’da iken kurtulması
için Ferit Paşa’ya mektuplar yazdığını ve İngiliz mandasını kabul etmek
için kendi karşısında saatlerce açıktan açığa konuşmalar ve tartışmalar
yaptığını" söyledi. Ali İhsan Paşa’nın davranışlarına bakarak, bu
sözleri dikkat çekici buldum... Astlardan gelen bazı evrakı cepheye,
cepheden geleni astlara olduğu gibi göndererek karşılıklı güven
duygularını sarsma şeklindeki davranışları da ayrıca dikkati
çekmektedir. Söz gelişi: Şeyhelvan Dağının düşman eline geçişi ile
ilgili yazışmaların olduğu gibi 2. Kolordu’ya, 5. Kolordu’dan yazılan
bazı raporların da aynen cepheye yazılması gibi. Buna rağmen, söz konusu
olayın sorumluluğunu 5. Kolordu Komutanı‘na yüklemesi ve kendisinden
cepheye şikâyette bulunması âmirlik niteliği ile bağdaştırılamaz.
Tevhid-i Efkâr Gazetesinde yayınlattığı hâtıraları arasında Ateşkes
Anlaşması tarihinden bir gün önce Musul güneyinde, Şarkat’ta esir olan
Dicle Grubu’nun esirlik sebebini yalnız o zaman grup komutanı olan
(Şimdi Doğu Cephesi’nde Tümen Komutanı imiş) Yarbay İsmail Hakkı Bey’in
üzerine atması da bu karakterinin delilidir. Dicle Grubu, 7,9, 43 18, ve
22. Alaylarla Avcı Alayından oluşmuştur. Bunlardan başka, ayrıca 5.
Tümen’den 13 ve 14. Alaylar da parça parça esir verildi. Ateşkes
Anlaşması‘ndan bir gün önce 13.000 kişinin esir verilmesi, 50 kadar
topun kaybı, gerçekte kendisinin şartlara ve duruma uygun olmayarak
verdiği bir emir yüzündendir. İşte bu durum Musul İlinin kaybedilmesine
yol açtı. Halbuki, ateşkes anlaşması yapılacağı belliydi. Guruba, Keyare
mevziine çekilmek için direktif verilseydi. İngilizler guruba tesir
etmek şöyle dursun yenemezlerdi bile. Bu gruba 5. Tümen de
katılabilirdi. Ateşkes anlaşması yapıldığı zaman, esir olan sekiz piyade
alayı elde bulunur ve Musul da bizde kalırdı. Fakat sefil bir düşünce
mantığa galebe çalmıştır.
Hâtıralarında, Dicle boyundaki bütün başarı ve Townshend’in esir
alınması şerefi, kendisine mâledilmiştir... Her başarıyı kendisine aitmiş
gibi gösteren yayınlar yaptırmaktan maksadı, kamuoyunu aldatarak şöhret
ve konum kazanmaktır. Ünlü adamların hatıralarını yayınlamak, millette
övünme duygularını canlı tutar ve gereklidir de, ancak, tarihin sorumlu
tutacağı kimselerin hareketlerini övünülecek şeyler arasında saymak
tarihi lekeler ve gelecek nesilleri yanlış düşüncelere sürükler.
General Marshall’ın: "Yarın öğleye kadar Musul’u terk ediniz: Aksi halde
savaş esirisiniz!" emrini aldığı zaman o büyüklük taslayan Paşa
Hazretleri, Sincar Çölü‘nü geçerek Nusaybin’e gitmek için General
Marshall’dan resmî bir yazı ile kendisini koruyacak iki zırhlı otomobil
istedi ve bunların koruyuculuğunda Âşir Bey’le (Şimdiki Millî Savunma
Bakanı Müsteşar Yardımcısı Âşir Paşa’dır) beni Musul’da bırakarak
Nusaybin’e gitti. Aşiretler arasında hükûmetin manevî otoritesini de
kırdı. Bu durumu görenlerin vicdanı sızladı. Zaho yoluyla koruyucusuz
gidebilirdi veya süvari alarak çölden geçebilirdi. Halep’te İngiliz
generalinden şahsı için özel tren istedi ve yolda hakarete uğramaması
için muhafız bulundurulmasını istemeyi de unutmadı. Gerektiğinde
hayatının ve rahatının korunması için millî şerefi unutan Paşa
Hazretleri’nin ahlâkına örnek olmak üzere yukarıdaki olayları dile
getirdim... Eski komutanıma hoş görünmedim... Çünkü hırsına hizmet etmedim
ve dalkavukluğunu yapmadım... Millete, Millî Ordu’yu kuran ve zaferler
kazanan büyük komutanlar gibi asil ruhlu, iyi niyetli kılavuzlar,
komutanlar gerekir. Ordu’da birlik ve uyumun bozulmasına, görev aşkının
zayıflamasına çalışanlar, dâhi de olsalar zararlı birer şahsiyettirler.
Ben, çekilen emekleri, bildiğim, girişilen kutsal mücadalede başarıya
ulaşmayı istediğim için, kötü niyetli olmadığıma ve çıkar gözetmediğime
namusun ve mukaddesatım üzerine yemin ederek bunları anlatmaya cesaret
ettim. İran’da, Kafkasya’da uzun süre yaverliğini yapan (şimdi Birinci
Ordu Harekât Şubesi Müdürü) Binbaşı Cemil Bey, son günlerde bana: "İyi
ki Ali İhsan Paşa Millî Mücadele’nin başlangıcında Anadolu’da bulunmadı.
Malta’da bulunduğu iyi oldu. Aksi halde, hiç şüphe yok ki aykırı bir yol
tutardı" dedi. Paşa’nın nasıl bir insan olduğunu çok iyi bilen Cemil Bey
pek doğru söylemiştir... Ulu Tanrı‘dan, "kış uykusuna yatmış yılana güneş
göstermesin" dileğinde bulunurum.
..................
Efendiler, Ali İhsan Paşa, Meclis’teki muhalif grup ileri gelenleri ile
temas ve haberleşmelerde bulunuyordu. Kendisinin komutanlığına son
verilerek, hakkında kanunî işleme devam edilmek üzere Millî Savunma
Bakanlığı emrine verilmesini onayladığım, 18 Haziran 1922 gününün
ertesinde, yani 19 Haziran tarihinde, o zaman Türkiye Büyük Millet
Meclisi İkinci Başkanı bulunan Rauf Bey’den, makina başında, İhsan Paşa
ile ilgisini gösterir bir şifreli telgraf almıştım. Yeri gelince bu
telgrafı da bilginize sunmuştum. O günlerde Adapazarı, İzmit
taraflarında gezide bulunuyordum. Rauf Bey, telgrafında diyordu ki: "1.
Ordu Komutanı Ali İhsan Paşa’nın görevden alınarak Divan-ı Harbe
verilmek üzere Konya’ya gönderildiğine dair Meclis çevrelerinde
dedikodulara yol açan bir söylenti vardır..."
Efendiler, bir komutanın görevden alınması, göreve tayini veya askerî
mahkemeye verilmesi işleminin üzerinden bir gün bile geçmeden, Meclis’çe
dedikodu olabilecek bir söylenti haline gelmesi ve Meclis İkinci
Başkanı‘nın bu olayla, benden açıklama isteyecek kadar yakından
ilgilenmesi dikkat çekici değil midir? Rauf Bey’e tarafımdan gereken
cevap verildi. 1. Ordu Komutanlığı bir süre vekâletle idare edildi.
Fakat birinin asil olarak tayini gerekiyordu. Moskova Sefirliği’nden
dönmüş olan Fuat Paşa’nın 1. Ordu Komutanlığı‘nı kabul edip etmeyeceği
konusunda düşüncesini almak istedim. Anladım ki, cephe komutanlığı
yapmış olduğundan, cephe komutanının emrine girmek istemiyor. Millî
Savunma Bakanı bulunan Kâzım Paşa aracılığıyla 1. Ordu Komutanlığı‘nı,
Refet Paşa’ya teklif ettirdim. Kabul etmemiş. Nihayet o tarihlerde
kayıtsız şartsız cephe emrine girerek görev yapacağını söyleyen ve
açıkta bulunan Nurettin Paşa’yı 1. Ordu Komutanlığı‘na getirdik.
Efendiler, düşman ordusunun cephe ve teşkilât durumu ile, ona karşı,
Batı Cephesi’ndeki kuvvetlerimizin esas olarak iki ordu halinde kurulup
düzenlenmiş olduğunu söylemiştim. Öteden beri tasarlamış olduğumuz
saldırı plânımızın ana çizgilerini de bildireyim:
Düşündüğümüz, ordularımızın ana kuvvetlerini düşman cephesinin bir
kanadında ve mümkün olduğu kadar dış kanadında toplayarak, bir imha
meydan savaşı vermekti. Bunun için elverişli bulduğumuz durum, ana
kuvvetlerimizi, düşmanın Afyonkarahisar yakınlarında bulunan sağ kanat
gurubu güneyinde ve Akarçay ile Dumlupınar hizasına kadar olan alanlarda
toplamaktı. Düşmanın en hassas ve önemli noktası orasıydı. Çabuk ve
kesin sonuç almak, düşmanı bu kanadından vurmakla mümkündü.
Batı Cephesi Komutanı İsmet Paşa ve Genelkurmay Başkanı Fevzi Paşa, bu
bakımdan gerektiği gibi bizzat incelemeler yapmışlardı. Hareket ve
saldırı plânımız çok önceden tespit edilmişti.
Konya’ya gelmiş olan General Townshend’in isteği üzerine, kendisiyle
görüşmek için, Ankara’dan hareket ederek 23 Temmuz 1922 akşamı Batı
Cephesi Komuta Merkezinin bulunduğu Akşehir’e gittim. Savaş plânı
üzerinde görüşürken Genelkurmay Başkanı‘nın da katılmasını uygun bulduk.
Ben, 24 Temmuz’da Konya’ya gittim. 27’nde tekrar Akşehir’e gelmişti.
27/28 Temmuz gecesi birlikte yaptığımız görüşme sonunda, tespit edilmiş
olan plân gereğince saldırıya geçmek üzere, 15 Ağustos’a kadar bütün
hazırlıkların tamamlanmasına çalışmayı kararlaştırdık.
28 Temmuz 1922 günü öğleden sonra yaptırılan bir futbol maçını seyretmek
bahanesiyle ordu komutanları ve bazı kolordu komutanları Akşehir’e
çağrıldı. 28/29 Temmuz gecesi genel olarak komutanların saldırıyla
ilgili görüşlerini aldım. 30 Temmuz 1922 günü Genelkurmay Başkanı ve
Batı Cephesi Komutanı ile yeniden görüşerek taarruzun şeklini ve
ayrıntılarını tespit ettik. Ankara’dan çağırdığımız Millî Savunma Bakanı
Kâzım Paşa’da 1 Ağustos 1922 öğleden sonra Akşehir’e geldi. Ordu
hazırlığının tamamlanmasında Millî Savunma Bakanlığı‘na düşen işler
tespit edildi.
Saldırıya Hazırlık Emri
Ordunun hazırlıklarının tamamlanmasını ve saldırının bir an önce
yapılmasını emrettikten sonra, tekrar Ankara’ya döndüm. Batı Cephesi
Komutanı, 6 Ağustos 1922’de ordularına gizli olarak saldırıya hazırlık
emri verdi. Genelkurmay Başkanı ve Millî Savunma Bakanı Paşalar da
Ankara’ya döndüler.
Efendiler, saldırı için yeniden cepheye gitmeden önce Ankara’da
yapılması gereken bazı işler vardı. Daha saldırı emri verdiğimi Bakanlar
Kurulu’na da açıkça bildirmemiştim. Artık onlara resmî olarak haber
verme zamanı gelmişti. Yaptığımız bir toplantıda iç ve dış durumlarla
ordunun durumunu görüşüp tartıştıktan sonra, taarruz konusunda Bakanlar
Kurulu ile görüş birliğine vardık.
Önemli bir konu daha vadı. Muhalifler ordunun çürüdüğünden, kıpırdayacak
durumda olmadığından, böyle karanlık ve belirsizlik içinde beklemenin
sonucunun felâketten ibaret olacağı yolundaki propagandalarına
alabildiğine hız vermişlerdi. Gerçi, Meclis’te bu düşünce akımının
bıraktığı yankılar, zaten düşmanlardan fazlasıyla gizlemek istediğim
saldırı bakımından yararlıydı. Fakat bu olumsuz propaganda en yakın ve
en inanmış kimseler üzerinde bile kötü etkisini göstermeye başlamış,
onlarda da kararsızlıklar uyandırmıştı. Onları da yakında yapacağım
saldırı konusunda ve altı yedi gün içinde düşmanın ana kuvvetlerini
yeneceğime olan güvenim hususunda aydınlatmayı ve yatıştırmayı gerekli
buldum. Bunu da yaptıktan sonra Ankara’dan ayrıldım. Genelkurmay Başkanı
benden önce 13 Ağustos 1922’de cepheye gitmişti.
Ben birkaç gün sonra hareket ettim. Hareketimi, belirli birkaç kişi
dışında bütün Ankara’dan gizledim. Benim Ankara’dan ayrılacağımı
bilenler, burada imişim gibi davranacaklardı. Hattâ gazetelerle benim
Çankaya’da çay ziyafeti verdiğimi ilân edeceklerdi. Bunu, şüphesiz o
vakitler işitmişsinizdir. Trenle hareket etmedim. Bir gece otomobille
Tuz Çölü üzerinden Konya’ya gittim. Konya’ya hareketimi, telgrafla orada
kimseye bildirmediğim gibi, Konya’ya varır varmaz telgrafhaneyi kontrol
altına aldırarak Konya’da bulunduğumun da hiçbir yere bildirilmemesini
sağladım.
20 Ağustos 1922 günü öğleden sonra saat 16.00’da Batı Cephesi Komuta
Merkezinde, yani Akşehir’de bulunuyordum. Kısa bir görüşmeden sonra 26
Ağustos 1922 sabahı düşmana saldırı için Cephe Komutanı‘na emir verdim.
20/21 Ağustos 1922 gecesi 1. ve 2. Ordu Komutanlarını da Cephe Komuta
Merkezine çağırdım. Genelkurmay Başkanı ile Cephe Komutanı‘nı da yanımda
bulundurarak, saldırının nasıl yapılacağını harita üzerinde kısa bir
savaş oyunu şeklinde açıkladıktan sonra, Cephe Komutanı‘na o gün vermiş
olduğum emri tekrarladım. Komutanlar harekete geçtiler. Saldırımız,
strateji ve aynı zamanda bir taktik baskın halinde yürütülecekti. Bunun
gerçekleştirilebilmesi için de kuvvetlerin yığınak ve hazırlıklarının
gizli kalmasına önem vermek gerekiyordu. Bu sebeple bütün yürüyüşler
gece yapılacak, birlikler gündüzleri köylerde ve ağaçlıklar altında
dinleneceklerdi. Saldırı bölgesinde yolların düzeltilmesi v.b.
çalışmalarla düşmanın dikkatini çekmemek için diğer bazı bölgelerde de
benzeri yanıltıcı hareketlerde bulunulacaktı.
24 Ağustos 1922’de Komuta Merkezimizi Akşehir’den, saldırı cephesi
gerisindeki Şuhut Kasabasına getirttik, 25 Ağustos 1922 sabahı da
Şuhut’tan savaşı idare ettiğimiz Kocatepe’nin güneybatısındaki Çadırlı
Ordugâha naklettik. 26 Ağustos sabahı Kocatepe’de hazır bulunuyorduk.
Sabah Saat 5.30’da topçu ateşimizle saldırı başladı.
Başkomutan Savaşı
Efendiler, 26/27 Ağustos günlerinde, yani iki gün içinde, düşmanın
Karahisar’ın güneyinde 50 ve doğusunda 20,30 kilometre uzunluğundaki
sağlamlaştırılmış cephelerini düşürdük. Yeniden düşman ordusunun bütün
kuvvetlerini, 30 Ağustos’a kadar Aslıhanlar yöresinde kuşattık. 30
Ağustos’ta yaptığımız savaş sonunda (buna Başkomutan Muarebesi adı
verilmiştir), düşmanın ana kuvvetlerini yok ettik ve esir aldık. Düşman
ordusunun Başkomutanlığını yapan General Trikopis de esirler arasına
girdi. Demek ki, tasarladığımız kesin sonuç, beş günde alınmış oldu. 31
Ağustos 1922 günü ordularımız ana kuvvetleriyle İzmir’e doğru yol
alırken, diğer birlikleriyle de düşmanın Eskişehir ve kuzeyinde bulunan
kuvvetlerini yenmek üzere ilerliyorlardı.
Ateşkes Teklifi
Efendiler, Başkomutan Savaşı‘nın sonuna kadar her gün büyük başarılarla
gelişen taarruzumuzu, resmî bildirilerde pek önemsiz harekâttan ibaret
gösteriyorduk. Maksadımız, durumu mümkün olduğu kadar dünyadan
gizlemekti. Çünkü, düşman ordusunu tamamen yok edeceğimizden emindik.
Bunu anlayıp, düşman ordusunu felâketten kurtarmak isteyeceklerin, yeni
girişimlerine meydan vermemeyi uygun görmüştük. Gerçekten, bizim
hareketimizi sezdikleri zaman ve saldırımızın arkasından bize
başvuranlar olmuştur. Örnek olarak, biz taarruza devam ettiğimiz sırada,
Bakanlar Kurulu Başkanı olan Rauf Bey’den, Ateşkes konusunda
İstanbul’dan haber geldiğini bildiren, 4 Eylül 1922 tarihli bir telgraf
almıştım. Verdiğim cevap aynen şöyledir:
Tel, Makama özel
Bakanlar kurulu Başkanlığı Yüksek Katına
Anadolu’daki Yunan ordusu kesin olarak yenilgiye uğratılmıştır. Yunan
ordusunun artık yeniden ciddî bir direnişte bulunmasına ihtimal yoktur.
Anadolu için herhangi bir görüşmeye gerek kalmamıştır. Ateşkes ancak
Trakya için söz konusu olabilir. Bu bakımdan, Eylülün onuna kadar
doğrudan doğruya Yunan Hükûmeti veyahut İngiltere aracılığıyla,
hükûmetimize resmen başvurduğu takdirde, aşağıdaki şartlar ileri
sürülerek cevap verilmelidir. Bu tarihten, yani Eylül’ün onundan sonra
yapılacak başvurmaya verilecek cevap başka türlü olabilir. Bu takdirde
durum bana ayrıca bildirilmelidir.
1- Ateşkes Anlaşması tarihinden başlayarak on beş gün
içinde Trakya, 1914 sınırlarına kadar kayıtsız şartsız Türkiye Büyük
Millet Meclisi Hükûmeti’nin sivil memurlarına ve askerî kuvvetlerine
teslim edilmiş bulunacaktır.
2- Yunanistan’daki esirlerimiz on beş gün içinde
İzmir, Bandırma ve İzmit limanlarında bize teslim
edilecektir.
3- Yunan Hükûmeti, Yunan ordusunun üç buçuk yıldan
beri Anadolu’da yaptığı ve yapmakta olduğu tahribatı tamir etmeyi
şimdiden taahhüt edecektir.
Büyük Millet Meclisi Başkanı
Başkomutan Mustafa Kemal
Ordularımız İzmir Rıhtımında İlk Verdiğim Hedefe,
Doğrudan doğruya bana gönderilen bir telsiz telgrafta da, İzmir’deki
İtilâf Devletleri konsoloslarına benimle görüşmelerde bulunma yetkisinin
verildiği bildirilerek, onlarla hangi gün ve nerede buluşabileceğim
soruluyordu. Buna verdiğim cevapta da, 9 Eylül 1922’de Kemalpaşa’da (O
günkü adıyla: Nif) görüşebileceğimizi bildirmiştim. Gerçekten de, söz
verdiğim gün ben Kemalpaşa’da bulundum. Fakat görüşme isteyenler orada
değildi. Çünkü ordularımız, İzmir rıhtımında, ilk verdiğim hedefe,
Akdeniz’e ulaşmış bulunuyorlardı.
Saygıdeğer Efendiler, Afyonkarahisar-Dumlupınar Meydan Savaşı‘nı, ondan
sonra düşman ordusunu tamamıyla yok eden veya esir eden ve kılıç
artıklarını Akdeniz’e, Marmara’ya döken harekâtımızı açıklayıcı ve
vasıflandırıcı söz söylemeyi gereksiz sayarım.
Her safhasıyla düşünülmüş, hazırlanmış, idare edilmiş ve zaferle
sonuçlandırılmış olan bu harekât Türk ordusunun, Türk subay ve komuta
heyetinin yüksek güç ve kahramanlığını tarihe bir kere daha geçiren
büyük bir eserdir.
Bu eser, Türk milletinin hürriyet ve bağımsızlık düşüncesinin ölümsüz
bir âbidesidir. Bu eseri yaratan bir milletin evlâdı, bir ordunun
başkomutanı olduğumdan, mutluluk ve bahtiyarlığım
sonsuzdur.
Efendiler, işte şimdi diplomasi alanına geçebiliriz. Gerçi, ordumuzun
zafere ulaşacağından ümitsiz oldukları için, bu meseleyi daha önce
diplomasi yoluyla çözüme bağlama, anlayış ve iddiasında olanları,
dediklerini yapma hususunda biraz fazlaca bekletmiş oldum. Bununla
birlikte, sonunda benimde diplomasi alanında ciddî olarak çaba
harcadığımı görerek memnun olmaları gerekirdi. Böyle olup olmadığını
göreceğiz.
Ordularımız, İzmir ve Bursa’yı geri aldıktan sonra, Trakya’yı da Yunan
ordusundan kurtarmak için İstanbul ve Çanakkale doğrultusunda
yürüyüşlerine devam ederken, İngilizlerin o zamanki başbakanı bulunan
Lloyd George, fiilen harbe karar vermiş bir tavırla ve yardımcı
birlikler gönderilmesi, isteğiyle dominyonlara başvurmuş, Yalnız, ondan
sonra olup bitenlere bakılırsa, Lloyd George’un isteğinin yerine
getirilmediğini kabul etmek gerekir.
Bu sıralarda, İstanbul’da Fransız Olağanüstü Komiseri bulunan General
Pelle benimle görüşmek üzere İzmir’e geldi. "Tarafsız bölge" diye
adlandırdığı bir bölgeye, ordularımızın girmemesinin yerinde olacağını
tavsiye etti. Millî Hükûmetimizin böyle bir bölge tanımadığını,
Trakya’yı da kurtarmadıkça ordularımızın durdurulmasına imkân olmadığını
söyledim. General Pelle, bana Mösyö Franklin Bouillin’un benimle
görüşmek üzere gelmek istediğini bildiren, kendisine çekilmiş özel bir
telgrafını gösterdi. Kendisini İzmir’de kabul edeceğimi söyledim. Mösyö
Franklin Bouillon, bir Fransız harp gemisiyle İzmir’e geldi. Fransız
Hükûmeti adına, İngiliz ve İtalyan Hükûmetleri’nin de uygun görmeleri
üzerine, benimle görüşmeler yapmaya geldiğini söyledi. Biz Franklin
Bouillon’la görüşürken, İtilâf Devletleri Dışişleri Bakanları imzasını
taşıyan 23 Eylül 1922 tarihli bir nota geldi. Bu notada, iki önemli
nokta yer alıyordu. Bunlardan biri, askerî harekâtın durdurulmasıyla
diğeri de, Barış Konferansı‘yla ilgiliydi.
Biz, Rumeli’de Doğu Trakya’yı millî sınırlarımıza kadar tamamen
almadıkça askerî hareketten vazgeçemezdik. Ancak, yurdumuzun bu
bölgesinden düşman birlikleri çıkarıldığı takdirde böyle bir harekete
devam etmeye kendiliğinden gerek kalmayacaktı. Bu notada, Venedik veya
başka bir şehirde toplanacak olan İngiliz, Fransız, İtalyan, Japon,
Romen, Sırp, Hırvat - Sloven devletleri ile Yunanistan’ın da çağrılacağı
bir konfrensa, delegelerimizi göndermeyi kabul edip etmeyeceğimiz
sorulmakla birlikte, görüşmeler sırasında Boğazlar’daki tarafsız
bölgelere bizden asker gönderilmemesi şartıyla, Edirne dahil olmak üzere
Meriç‘e kadar Trakya’nın bize geri verilmesi ile ilgili isteğimizin
olumlu karşılanacağı bildiriliyordu.
Notada, boğazlardan, azınlıklardan ve Milletler Cemiyeti’ne girmemizden
de söz ediliyordu.
Konferansın toplanmasından önce Yunan birliklerinin, İtilâf Devletleri
komutanlarının çizecekleri bir hattın gerisine çekilmesi için, İtilâf
Devletleri’nin etkisini kullanacağına söz verilmekte ve bu konuda
görüşülmek üzere Mudanya veya İzmit’te bir toplantı yapılması teklif
edilmekteydi.
Mudanya Konferansı
29 Eylül 1922 tarihinde, bu notaya verdiğim kısa bir cevapta, Mudanya
Konferansı‘nı kabul ettiğimi bildirdim. Fakat, Meriç nehri’ne kadar
Trakya’nın derhal bize geri verilmesini istedim. 3 Ekim’de toplanmasının
uygun olacağını söylediğim Mudanya Konferansı‘na, Başkomutanlık adına
olağanüstü yetkiyle Batı Cephesi Orduları Komutanı İsmet Paşa’yı delege
tayin ettiğimi bildirdim. Bu notaya, hükûmetçe de 4 Ekim 1922 tarihli
etraflı bir cevap verildi. Bu cevapta, konferans yeri olarak İzmir
teklif edildi. Boğazlar meselesi dolayısıyla, Rusya, Ukrayna ve
Gürcistan Cumhuriyetleri’nin de daveti istendi. Diğer konular üzerindeki
görüşlerimiz de ana çizgileriyle bildirildi.
Mudanya’da, İsmet Paşa’nın başkanlığı altında, İngiliz delegesi General
Harrington, Fransız delegesi General Charpy, İtalyan delegesi General
Monbelli’nin katıldıkları konferans toplandı. Bir hafta kadar süren
tartışmalı görüşmelerden sonra, 11 Ekim’de, Mudanya Ateşkes Anlaşması
imzalandı. Böylece, Trakya anavatana katılmış oldu.
Efendiler, zaferden sonra, bizim İzmir’deki siyasî temaslarımız üzerine
Ankara’da Bakanlar Kurulu’nun daha doğrusu bazı bakanların telâşlı bir
duruma girdikleri farkedildi.
Askerî görevimin son bulmuş olduğunu, bundan sonraki siyasî işlerin
Bakanlar Kurulu’na ait olduğunu hissettirecek şekilde, beni Ankara’ya
davet ettiler. Halbuki, ne askerî görevim son bulmuştu ne de, siyasî ve
diplomatik konularla ilgilenmek ve uğraşmaktan kendimi alabilirdim. Bu
bakımdan, İzmir’den ordunun başından ve başlattığım siyasî ilişkilerden
uzaklaşamazdım. Bundan dolayıdır ki, benimle görüşmek isteğinde bulunan
ve bunda direnen Hükûmet üyelerinin veya ilgili bakanların İzmir’e
yanıma gelmelerini teklif ettim. Hükûmet Başkanı Rauf Bey’le, Dışişleri
Bakanı Yusuf Kemal Bey geldiler.
Rauf Bey, İzmir’de bana bazı özel dileklerini de bildirdi. Söz gelişi,
Ali Fuat Paşa ile Refet Paşa’nın, zafer dolayısıyla rütbelerinin
yükseltilmesini ve kendilerine uygun birer görev verilerek memnun
edilmelerini rica ettiler. Bildiğiniz üzere, savaştan önce Ali Fuat ve
Refet Paşa’ların bu harekâta katılmaları için türlü yollarla girişimde
bulunmuştum; fakat başaramadım. Zaferden dolayı, savaşta fiilen hizmet
edip liyakat göstermiş olan komutanlar ve subaylar terfi ettirilmek ve
takdir edilmek şekliyle elbette ödüllendirilmişlerdi. Askerî harekâta
katılmaktan kaçınan kimselerin de bizzat orada bulunanlarla birlikte
ödüllendirilmeleri elbette kötü etki yapabilirdi. Kısacası, Rauf Bey’e
dileklerini yerine getiremeyeceğimi söyledim. Fakat Ali Fuat Paşa,
Meclis İkinci Başkanı bulunduğuna göre, konum ve görevi kendisini memnun
edebilecek bir seviyede idi. Yalnız, açıkta bulunan Refet Paşa için
uygun bir görev bulmaya çalışacağıma söz verdim. Kendisini İzmir’e davet
etmesini söyledim. Refet Paşa, İzmir’e gelmişti. Fakat bu geliş, tam
benim Ankara’ya döndüğüm geceye rastladığı için kendisiyle orada görüşme
imkânı olamadı.
Refet Paşa’ya görev verilmesi daha sonra Ankara’dan Bursa’ya gidişim
sırasında oldu. Efendiler, İzmir’den Ankara’ya dönüşümde, başlıca
Mudanya Konferansı görüşmeleriyle uğraşıldı. Bir yandan da Bakanlar
Kurulu’nda, Meclis’te ve komisyonlarda Barış Konferansı‘na
gönderilebilecek delegeler kurulu söz konusu oluyordu. Bakanlar Kurulu
Başkanı Rauf Bey, Dışişleri bakanı Yusuf Kemal Bey ve Sağlık Bakanı
bulunan Rıza Nur Bey gidecek delegeler kurulunun doğal üyeleri gibi
görülüyordu. Ben, bu konuda daha kesin bir görüş ve kararımı tespit
etmemiştim. Ancak Rauf Bey’in başkanlığı altındaki bir kurulun bizim
için hayatî önemi olan bir konuda başarı kazanabileceğinden emin
olamıyordum. Rauf Bey’in de kendisini zayıf görmekte olduğunu
hissediyordum. Danışman olarak İsmet Paşa’nın yanına verilmesini teklif
etti. Bu teklifle ilgili görüşümü belirtirken, "İsmet Paşa’dan danışman
olarak elde edilecek yarar sınırlıdır. İsmet Paşa başkan olursa
kendisinden azamî ölçüde yararlanılabileceğine ben de inanıyorum" dedim.
Bu nokta üzerinde uzun boylu görüşülmedi. Ondan sonra Rauf Bey,
delegeler kuruluna kimlerin gireceği konusundaki türlü çalışmalarına
devam ettiler. Ben buna önem verir görünmedim. Mudanya Konferansı sona
ermişti. İsmet Paşa ve Genelkurmay Başkanı Fevzi Paşa Bursa’da
bulunuyorlardı. Kendileriyle görüşmek üzere Bursa’ya gittim.
İsmet Paşa’nın Dışişleri Bakanlığı‘na ve
Bursa’ya giderken yanımda Millî Savunma Bakanı Kâzım Paşa vardı. Doğuda
aleyhindeki çeşitli tepki ve gösteriler dolayısıyla görev yapma imkânını
bulamadığından Ankara’ya gelmeye mecbur olan Kâzım Karabekir Paşa ile
İstanbul’da kendisine görev vermek üzere Refet Paşa’yı da birlikte
götürdüm. Bursa’da kaldığım günlerde, Refet Paşa’yı bilindiği gibi
İstanbul’a gönderdim. İsmet Paşa’nın da, mevcut bunca bilgime rağmen,
delegeler kuruluna başkanlık edip edemeyeceğini bir daha inceledim.
Mudanya Konferansı‘nı nasıl idare ettiğini ayrıntılı olarak anlamaya
çalıştım. İsmet Paşa’nın kendisine düşüncelerimle ilgili hiçbir kelime
söylemiyordum. Sonunda kararımı olumlu olarak verdim. İsmet Paşa’nın
Delegeler Kurulu Başkanı olabilmesi için daha önce Dışişleri Bakanı
olmasını uygun gördüm. Bunu sağlamak için, doğrudan doğruya Dışişleri
Bakanı Yusuf Kemal Bey’e özel ve gizli olarak yazdığım bir şifreli
telgrafta, kendisinin Dışişleri Bakanlığı‘ndan çekilmesini ve yerine
İsmet Paşa’nın seçilmesini, bizzat yardımcı olmasını rica ettim.
Ankara’dan hareket etmeden önce, Yusuf Kemal Bey, bana, Delegeler Kurulu
Başkanlığı‘nı en iyi İsmet Paşa’nın yapabileceğini söylemişti. Yusuf
Kemal Bey’den, kendisine bildirdiğim ricamı yerinde bularak gereğini
yerine getirmeye çalıştığını bildiren bir cevap aldım.
İşte ondan sonra idi ki, İsmet Paşa’ya, bir oldu bitti şeklinde
Dışişleri Bakanı olacağını ve ondan sonra da Barış Konferansı‘na
Delegeler Kurulu Başkanı olarak gideceğini söyledim. Paşa, birdenbire
şaşırdı. Asker olduğunu söyleyerek özür diledi. En sonunda teklifimi
emir sayarak boyun eğdi. Tekrar Ankara’ya döndüm. Bu sırada, İtilâf
Devletleri tarafından 28 Ekim 1922’de Lozan’da toplanacak olan Barış
Konferansı‘na davet edildik. İtilâf Devletleri, hâlâ İstanbul’da bir
hükûmet tanımak istiyor ve onu da bizimle birlikte konferansa davet
ediyordu.
Saltanatın Kaldırılması
Bu birlikte davet edilme durumu, kişisel saltanatın kaldırılması işini
kesin olarak sonuçlandırdı. Gerçektende, 1 kasım 1922 tarihli kanun
gereğince, hilâfet ile saltanat birbirinden ayrıldı. İkibuçuk yılı aşan
bir zamandan beri fiilen hükmünü yürüten millî saltanatın varlığı kabul
edildi. Hilâfet, açıklık kazanmış bir hakka sahip olmaksızın bir süre
daha bırakıldı.
Efendiler, bu konuda kayıtlara geçmiş yeterince bilgi vardır. Konunun
özel yönleri ile ilgili noktalar, belki yüce kurulunuzu ilgilendirir
düşüncesiyle, bazı bilgiler sunacağım:
Bilindiği gibi, "saltanat" ve "hilafet" makamları ayrı ayrı birleşmiş
olarak önemli meselelerden sayılmaktaydı. Bunu doğrulayan bir hatıramı
anlatayım: 1 Kasım 1922 tarihinden önce, muhalifler, Meclis çevresinde
benim saltanatı kaldıracağım yolunda telâşlı ve heyecanlı propaganda
yapıyorlardı.
Rauf Bey, bir gün Meclis’teki odama gelerek benimle bazı önemli konuları
görüşmek istediğini ve akşam Keçiören’de Refet Paşa’nın evine gidersem
daha güzel konuşabileceğimizi söyledi. Rauf Bey’in teklifini kabul
ettim. Fuat Paşa’nın da orada bulunmasına izin vermemi istedi. Onu da
uygun gördüm. Refet Paşa’nın evinde dört kişi toplandık. Rauf Bey’den
dinlediklerimin özeti şuydu: Meclis, Saltanat makamının belki de
Hilâfet’in ortadan kaldırılması görüşünün benimsenmiş olduğu endişesiyle
üzgündür. Sizden ve sizin ileride benimseyeceğiniz tutumdan şüphe
etmektedir. Bu bakımdan Meclis’e ve dolayısıyla, millet kamuoyuna güven
vermeniz gerektiğine inanıyorum.
Rauf Bey’den saltanat ve hilâfet konusundaki anlayış ve düşüncesinin ne
olduğunu sordum. Verdiği cevapta şu açıklamalarda bulundu: Ben, dedi,
saltanat ve hilâfet makamına vicdanımla ve duygularımla bağlıyım. Çünkü
benim babam, Padişahın ekmeği ve nimetiyle yetişmiş, Osmanlı Devleti’nin
ileri gelen adamları sırasına geçmiştir. Benim de kanımda o nimetin
zerreleri vardır. Ben nankör değilim ve olmam. Padişah’a bağlılık
borcumdur. Halifeye bağlılığım ise, terbiyem gereğidir. Bunlardan başka,
genel bir görüşüm de vardır. Bizde milleti ve kamuoyunu elde tutmak
güçtür. Bunu ancak, herkesin erişemeyeceği kadar yüksek görülmeye
alışılmış bir makam sağlayabilir. O da, saltanat ve hilafet makamıdır.
Bu makamı ortadan kaldırıp onun yerine başka nitelikte bir makam
getirmeye çalışmak felâkete ve büyük acılara yol açar. Bu da, asla doğru
olamaz.
Rauf Bey’den sonra karşımda oturan Refet Paşa’nın görüşünü sordum. Refet
Paşa’dan aldığım cevap şuydu: "Rauf Bey’in düşünce ve görüşlerinin
hepsine katılırım. Gerçekten de bizde padişahlıktan ve halifelikten
başka bir idare şekli söz konusu olamaz"
Ondan sonra, Fuat Paşa’nın düşüncesini ögrenmek istedim. Paşa,
Moskova’dan yeni döndüğünden, durumu, halkın duygu ve düşüncelerini daha
yeterince incelemeye vakit bulamadığından söz ederek, görüşülen konu
üzerinde kesin bir düşünce ve görüş ileri süremeyeceğini bildirdi ve
özür diledi.
Ben, karşımdakilere kısaca şu cevabı verdim: "Üzerinde durduğunuz konu
bugünün işi değildir. Meclis’te bazılarının telâş ve heyecana
kapılmalarına da gerek yoktur.
Rauf Bey, bu cevabımdan memnun göründü. Fakat şu veya bu şekilde bu konu
etrafındaki görüşmelere yine devam edildi. Akşam üzeri başlayan
konuşmalarımız, bütün gece, sabaha kadar uzadı. Rauf Bey’in bir şeyi
sağlama bağlamak istediğini hissettim. Benim hilâfet ve saltanat ve
ileride şahsen alabileceğim durumla ilgili olarak kendilerine söylediğim
ve inandırıcı buldukları sözleri bana kürsüden bizzat Meclis’e karşı
söyletmek...
Kendilerine söylediğim sözleri olduğu gibi Meclis’e karşı söylemekte de
bir sakınca görmediğimi bildirdim. Üstelik bu sözleri kurşun kalemle bir
kâğıt parçasına yazarak ertesi gün bir sırasını düşürüp, Meclis’te
söyleyeceğime söz verdim. Verdiğim bu sözü yerine de getirdim. Benim bu
konuşmam muhaliflerce, Rauf Bey’in başarısı olarak sayılmış ve kendisi
takdir edilmiş...
Meclis’te Saltanatın Kaldırılması
Efendiler, belki birtakım kimselere göre, Rauf Bey, üzerine aldığı
görevi yerine getirmişti. Ben de açıkladığım üzere, genel ve tarihî
görevimin o güne ait safhasını tamamlamıştım. Ancak, genel görevimin
emrettiği asıl noktayı hedefe ulaştırmak ve uygulamaya geçmek gerektiği
zaman da asla kararsızlığa düşmedim. Tevfik Paşa’nın telgrafları
dolayısıyla saltanatı hilâfetten ayırmaya ve önce saltanatı kaldırmaya
karar verdiğim zaman ilk yaptığım işlerden biri de, derhal Rauf Bey’i
Meclis’teki odama çağırmak oldu. Rauf Bey’in, Refet Paşa’nın evinde
sabahlara kadar dinlediğim düşünce ve görüşlerini hiç bilmiyormuşum gibi
davranarak, ayakta kendisinden şu istekte bulundum: "Hilâfet ve
saltanatı biribirinden ayırarak saltanatı kaldıracağız! Bunun doğru
olduğu konusunda kürsüden bir konuşma yapacaksınız!" Rauf Bey ile bundan
başka bir tek kelime konuşmadık. Rauf Bey odamdan çıkmadan önce, aynı
maksatla çağırmış olduğum Kâzım Karabekir Paşa geldi. Ondan da aynı
şekilde konuşmasını rica ettim.
Efendiler, o tarihe ait Meclis tutanaklarında görüldüğü üzere, Rauf Bey
kürsüden bir iki defa görüştü ve hattâ saltanatın kaldırıldığı günün
bayram olarak kabul edilmesi teklifini de ortaya attı.
Burada bir nokta, kafalarda düğüm olarak kalabilir. Bana, Padişah’a
bağlılığı borç bildiğinden, saltanat makamı yerine başka nitelikte bir
makamın getirilmesine çalışmanın felâkete ve büyük acılara yol açacağını
söylemiş olan Rauf Bey, benim yeni kararımı öğrendikten sonra ve hele
kararımın desteklenmesi ve saltanatın kaldırılması için Meclis’te bir
konuşma yapmasını teklif etmem karşısında, ne düşündüğünü bile
söylemeden boyun eğmiştir. Bu tutum ve davranış nasıl yorumlanabilir?
Rauf Bey eski inanç ve görüşlerini değiştirmiş miydi? Yoksa bu
görüşlerinde esasen samimî değil miydi? Bu iki noktayı biribirinden
ayırmak ve biri üzerinde kesin bir yargıya varmak güçtür.
Efendiler, böyle şüpheli bir yargıda bulunmaya girişmektense, durumun
daha iyi anlaşılmasını kolaylaştıracak bazı safhaları, işlemleri ve
tartışmaları yüksek kurulunuza hatırlatmayı tercih ederim.
Lozan Barış Konferansı‘na Tevfik Paşa ve
Daha önce bilginize sunmuştum ki, saltanatın kaldırılması, Lozan
Konferansı‘na İstanbul’dan da bir delegeler heyetinin davet edilmesi ve
İstanbul’un yani Vahdettin, Tevfik Paşa ve arkadaşlarının da böyle bir
daveti, Türk Milletinin büyük emeklerle, fedakarlıklarla elde ettiği
kazançları küçültmek, belki de anlamsız kılmak pahasına da olsa, kabul
etmelerinden ileri gelmişti.
Tevfik Paşa, önce bana bir telgraf çekti. 17 Ekim 1922 tarihli bu
telgrafta, Tevfik Paşa, kazanılan zaferin, bundan böyle İstanbul ile
Ankara arasında anlaşmazlık ve ikiliği kaldırmış ve millî birliğimizi
sağlamış olduğunu yazıyordu. Yani, Tevfik Paşa demek istiyordu ki:
"memlekette düşman kalmadı; o halde, padişah yerinde, hükûmet onun
yanında; millete düşenin de bu makamların vereceği emirlere uymaktır.
Böyle olunca da, elbette birliğe engel bir şey kalmamış olur." Yalnız,
Tevfik Paşa, Ankara’dan biraz daha yardım istemek akıllılığını
gösteriyordu. O da, Barış Konferansı‘na İstanbul ile Ankara’nın birlikte
davet edilmiş olması dolayısıyla, daha önce benden çok gizli talimat
almış bir kimsenin elden gelen süratle İstanbul’a gönderilmesini
sağlamaktı.
Tevfik Paşa’ya verilmek üzere, İstanbul’da Hamit Bey’e çektiğim
telgafla: "Tevfik Paşa ve arkadaşlarının devletin siyasetini
bulandırmaktan vazgeçmemelerinin ne büyük bir sorumluluk doğuracağının
açık bulunduğunu" bildirdim.
Ne yazık ki, Hamit Bey, bu telgrafın aynen Tevfik Paşa’ya bildirilmesi
gerektiğinde kararsızlığa düşmüş, bunu kendisine gönderilen talimat
sanmış; bununla birlikte bu telgrafımda yazılanlar çerçevesinde, Tevfik
Paşa’ya üç gün içinde beş defa bildiride bulunmuş; hattâ Tevfik Paşa ve
çalışma arkadaşlarının konferansa delege göndermeleri için gazetelere,
ajanslara, verilmesi gereken demecin esaslarını bildiren bir karalama
kağıdını bile kendilerine göndermiş.
Çıkarlarını Kirli Bir Tahtın Çürümüş,
Bütün çıkarlarını yalnız kirli bir tahtın çürümüş çökmüş ayaklarına
sarılmakta gören, Tevfik Paşa ve benzeri paşalardan kurulu Vahdettin
Hükûmetinin, gizli maksatlarını ne olursa olsun kabul ettirmekten başka
hiçbir şeyle uğraşmadıkları anlaşılıyordu. Tevfik Paşa, bana çektiği
telgrafa verilen cevaptan haberi olmadığını bildirdikten sonra, doğrudan
doğruya 29 Ekim 1922 tarihli telgrafıyla ve Sadrazam ünvanıyla Meclis
Başkanlığı‘na başvurdu.
Bu telgrafta yazılanlar, Osmanlı devrinin Tevfik Paşa’larına yaraşır bir
biçimdeydi.
Tevfik Paşa ve arkadaşları, bu telgraflarında, kazanılan başarının elde
edilmesine hizmet ettiklerinden bahsedecek kadar cesaret
gösterebilmişlerdir.
Efendiler, yasal olmayarak, Osmanlı Devleti’nin Hükûmeti adını taşımak
gafletinde bulunan Tevfik Paşa, Ahmet İzzet Paşa ve benzerlerinden
kurulu son Osmanlı Hükûmeti üzerinde daha fazla durmanın bir yararı
yoktur. Sözü Meclis görüşmelerine getireceğim.
Üzerinde durduğumuz konu dolayısıyla, Meclis’te 30 Ekim 1922 günü
görüşmeler başladı. Birçok konuşmacı birçok şeyler söyledi.
İstanbul’daki Osmanlı Hükûmetlerini ele aldılar. Ferit Paşa devresinden
sonra Tevfik Paşa perdesinin açıldığını ve bu perdeyi açanların idrakten
yoksun, vicdandan yoksun birtakım insanlar olduğunu belirterek, bu
adamlara gereken kanuni işlemin yapılmasını istediler.
"Böyle bir anlayışta olan yani, bize bu kadar ahmakça tekliflerde
bulunan kimseler... gerçekten Bâbıâli’nin tarihi kimliğine imzasını koyan
ve herşeyden çok oraya bağlı olan şahıslardır..." dediler.
İstanbul’da Hükûmet adını ve kimliğini takınan adamların; Hiyanet-i
Vataniye Kanunu’na göre cezalandırılmalarını isteyen önergeler okundu.
Efendiler, Osmanlı İmparatorluğu’nun yıkılmış olduğunu, yeni bir Türkiye
Devleti’nin doğduğunu, Teşkilât-ı Esasiye Kanunu gereğince hâkimiyet
haklarının millete ait bulunduğunu ifade eden bir önerge hazırlandı.
Sekseni aşkın arkadaşa imza ettirildi. Bu önergede benim de imzam
vardır.
Bu önerge okunduktan sonra, ciddî olarak muhalif duruma geçenlerin
başında iki kişi vardı. Bunlardan biri Mersin milletvekili bulunan
Selâhattin Bey’dir. İkincisi, İzmir’de asılan Ziya Hurşit’tir. Bunlar
Saltanat’ın kaldırılmaması görüşünde olduklarını açıkça belirttiler.
Osmanlı Saltanatı‘nın Kaldırılması Kararının Verildiği
Gün, Teşkilât-ı Esasiye, Şer’iye ve Adliye Komisyonlarının
Efendiler, 31 Ekim 1922 günü Meclis toplanmadı. O gün Müdafaa-i Hukuk
Gurubu toplantısı oldu. Bu toplantıda, Osmanlı Saltanatı‘nın
kaldırılmasının zorunlu olduğunu anlattım. 1 Kasım 1922 günü yapılan
Meclis toplantısında, aynı konu uzun tartışmalara uğradı. Mecliste’de
geniş bir konuşma yapmak gereğini duydum. İslâm ve Türk tarihinden
örnekler vererek hilâfet ve saltanatın ayrılabileceğini, millî hakimiyet
ve saltanat makamının Türkiye Büyük Millet Meclisi olabileceğini, tarihi
olaylara dayanarak açıkladım. Hülâgü‘nün Halife Mu’tasım’ı idam
ettirerek, yeryüzünde hilâfete fiilen son verdiğini ve 1517’de Mısır’ı
alan Yavuz, ünvanı halife olan bir mülteciye önem vermeseydi, hilafet
ünvanının günümüze kadar miras kalmış bulunamayacağını anlattım.
Bundan sonra, bu konu ile ilgili önergeler üç komisyona, Teşkilât-ı
Esasiye, Şer’iye ve Adliye Komisyonları‘na gönderildi. Bu üç komisyon
üyelerinin bir araya gelip, konuyu bizim güttüğümüz maksada uygun bir
çözüme bağlaması elbette güçtü. Durumu yakından bizzat takip etmek
gerekti.
Üç komisyon bir odada toplandı. Başkanlığına Hoca Müfit Efendi’yi seçti.
Konuyu görüşmeye başladılar. Şer’iye Komisyonu’nda bulunan hoca
efendiler, hilâfetin saltanattan ayrılamayacağını, bilinen safsatalara
dayanarak iddia ettiler. Bu iddiaların yersizliğini ortaya koyup
çürütmek için serbestçe konuşabilecek olanlar ortaya çıkar görünmediler.
Biz çok kalabalık olan bu odanın bir köşesinde tartışmaları dinliyorduk.
Bu şekildeki görüşmelerin istenilen sonuca varmasını beklemek boşunaydı.
Bunu anladık. Sonunda, karma komisyon başkanından söz istedim.
Önümüzdeki sıranın üstüne çıktım. Yüksek sesle şu konuşmayı yaptım:
"Efendim, dedim, hâkimiyet ve saltanat hiç kimse tarafından, hiç kimseye
ilim gereğidir diye görüşme ve tartışmayla verilmez. Hâkimiyet,
saltanat, kuvvetle, güçle ve zorla alınır. Osmanoğulları, zorla Türk
milletinin hâkimiyeti ve saltanatına el koymuşlardır. Bu zorbalıklarını
altı yüzyıldan beri sürdürmüşlerdir. Şimdi de, Türk milleti bu
saldırganlara isyan ederek ve artık dur diyerek, hâkimiyet ve
saltanatını fiilen kendi eline almış bulunuyor. Bu bir oldu bittidir.
Söz konusu olan, millete saltanatını, hâkimiyetini bırakacakmıyız,
bırakmayacakmıyız meselesi değildir. Mesele, zaten oldu bitti haline
gelmiş olan bir gerçeği, kanunla ifadeden ibarettir. Bu mutlaka
olacaktır. Burada toplananlar, Meclis ve herkes meseleyi doğal olarak
karşılarsa, sanırım ki uygun olur. Aksi takdirde, yine gerçek, şekline
uygun olarak ifade edilecektir. Fakat, belki de bazı kafalar
kesilecektir.
İşin ilim yönüne gelince, hoca efendilerin merak ve endişeye
kapılmalarına yer yoktur. Bu konuda ilmî açıklamalarda bulunayım" dedim
ve uzun uzadıya birtakım açıklamalar yaptım. Bunun üzerine, Ankara
milletvekillerinden Hoca Mustafa Efendi, "Affedersiniz efendim, dedi,
biz konuyu başka bakımdan ele alıyorduk; açıklamalarınızla aydınlandık"
dedi. Konu karma komisyonca çözüme bağlanmıştı.
Osmanlı Saltanatı‘nın Yıkılış ve
Hızla kanun tasarısı hazırlandı. O gün, Meclis’in ikinci oturumunda
okundu. Ad okunarak oya konması teklifine karşı kürsüye çıktım. Dedim
ki, "Bu ebedî olarak koruyacak ilkeleri, yüce Meclis’in oy birliği ile
kabul edeceğini sanırım." "Oya" sesleri yükseldi. Sonunda, başkan oya
sundu ve "oy birliği ile kabul edilmiştir" dedi. Yalnız olumsuzluk
bildiren bir ses işitildi: "Ben muhalifim!" Bu ses "söz yok" sesleriyle
boğuldu. İşte Efendiler, Osmanlı Saltanatı‘nın yıkılış ve göçüş
töreninin son aşaması böyle geçmiştir.
17 Kasım 1922 tarihli resmî bir telgrafın ilk cümlesi şuydu: "Vahdettin
Efendi bu gece saraydan ayrılmıştır." Bu telgrafın bir iki cümlesini,
daha 18 Kasım 1922 gününe ait Meclis tutanaklarında okumuşsunuzdur.
Fakat, telgrafın aslında, bu ayrılışa kimlerin yardım etmiş
olabileceğinden, kutsal emanetlerin nasıl korunacağından ve daha başka
hususlardan bahseden alt tarafı da vardır.
Aynı gün Meclis’te okunmuş bir mektup kopyasıyla ona ekli - ajanslarla
yayınlanmış- bir bildiri örneğini de kayıtardan bir daha okuyalım:
Mektup Kopyesi
Bir sayfasını ilişik olarak sunduğum resmî bildiride açıklandığı gibi,
zâtı şâhâne, İngiltere’nin koruyuculuğuna sığınarak bir İngiliz Harp
gemisiyle İstanbul’dan ayrılmıştır...
İmza:
Harrington
"Resmen bildirilir ki, Zâtışâhâne, bugünkü durum karşısında hürriyet ve
hayatını tehlikede gördüğünden, bütün Müslümanların halifesi sıfatıyla
İngiliz koruyuculuğunu ve aynı zamanda İstanbul’dan başka bir yere
götürülmesini istemiştir. Zâtışahane’nin istiği bu sabah yerine
getirilmiştir. Türkiye’deki İngiliz Kuvvetleri’nin Başkomutanı General
Sir Charles Harrington, (Sör Çarlz Harrington) Zâtışâhâne’yi almaya
giderek, bir İngiliz harp gemisine kadar kendisine eşlik etmiş ve
Zâtışâhâne, vapurda Akdeniz Filosu Genel Komutanı Amiral Sir De Brook
(Sör Bruk) tarafından karşılanmıştır. İngiliz Olağanüstü Komiser Vekili
Sir Newill Henderson, Zâtışâhâne’yi gemide ziyaret ederek Kral Beşinci
George’a bildirilmek üzere arzularını sormuştur."
General Harrington’un Ulviye Sultan adında bir hanıma gönderdiği
Fransızca bir mektup da vardır. Bu mektup, "hiçbir karşılık verilmemiş
olduğu" notuyla Refet Paşa’ya gönderilmiş. O da, 25 Kasım 1922 tarihinde
bize bir kopyasını göndermişti. Fransızca mektubun bize gönderilen
Türkçe kopyası şudur:
Sultan Hanımefendi Hazretleri,
Şu sıralarda Malta’ya yaklaşmakta olan Padişah Hazretleri’nden,
ailesinin durumu hakkında bilgi rica eden bir telsiz aldım. Bu konuda,
geçen Cumartesi, Yıldız’dan bilgi almış ve Kadınefendi Hazretleri’nin
sağlık ve neş‘elerinin yerinde olduğunu öğrenmiş ve derhal Zatışahane’ye
bildirmiştim. Eğer Padişah Hazretleri’nin aileleri hakkında yeni
bilgiler lûtfederseniz, onu da derhal Zâtışâhâne’ye sunmakla mutluluk
duyarım. Zâtışahâne’nin içinde bulundukları güçlükler dolayısıyla, en
samimî dileklerimi Kadınefendi Hazretleri’ne ve pek muhterem ailelerine
sunmama izin vermenizi ve en derin saygı ve tazimlerinin kabulünü rica
ederim.
İmza:
Harrington
Efendiler, bu son mektup, üzerinde durulmaya değer nitelikte değildir.
Bundan başka General Harrington’un, İstanbul’daki askerî memurumuza
yazdığı mektup ile ekinde yazılanlar üzerinde görüş belirtmeyi de
gereksiz bulurum.
Kamuoyunu gerçek durumla karşı karşıya bırakmayı tercih ederim. O zaman,
Saltanat’ı atadan oğula geçirmek gibi yanlış bir şeklin sonucu olarak,
büyük bir makam, tantanalı bir ünvan kazanabilmiş bir sefilin, gururu
çok yüksek asil bir milleti nasıl utanılacak bir duruma düşürebileceği
kendiliğinden anlaşılır.
Gerçekten de, her ne sebeple ve ne şekilde olursa olsun, Vahdettin gibi
hürriyetini ve hayatını milleti içinde tehlikede görebilecek kadar âdi
bir yaratığın, bir dakika bile olsa, bir milletin başında olduğunu
düşünmek ne hazindir! Şükre değer bir durumdur ki, bu alçak, mirasına
konduğu Saltanat makamından millet tarafından atıldıktan sonra,
alçaklığını sonuna kadar getirmiş oluyor. Türk milletinin bu işte önce
davranması elbette takdire değer.
Âciz, âdi, duygu ve anlayıştan yoksun bir yaratık, kendisini kabul eden
herhangi bir yabancının koruyuculuğuna sığınabilir; ancak, böyle bir
yaratığın bütün Müslümanların Halifesi sıfatını taşıdığını ifade etmek
elbette doğru değildir. Böyle bir düşünce şeklinin doğru olabilmesi,
öncelikle, bütün Müslüman milletlerin esir olmaları şartına bağlıdır.
Halbuki, dünyada gerçek böyle midir? Biz Türkler, bütün tarihimiz
boyunca hürriyet ve bağımsızlığa sembol olmuş bir milletiz! Değersiz
hayatlarını iki buçuk gün daha fazla ve sefilce sürükleyebilmek için,
her türlü düşkünlüğe katlanmakta bir sakınca görmeyen halifeler oyununu
da sahneden kaldırabildiğimizi gösterdik. Böylece, devletlerin,
milletlerin biribirleriyle olan ilişkilerinde, kişilerin, özellikle
bağlı bulundukları devlet ve milletin zararına da olsa kişisel
durumlarından ve kendi hayatlarından başka bir şey düşünemeyecek
alçakların herhangi bir önemi olamayacağı şeklindeki bilinen gerçeği bir
defa daha ortaya koymuş olduk.
Milletler arasındaki ilişkilerde mankenlerden yararlanma yöntemine
rağbet etme devrine son vermek, medenî dünyanın samimi bir dileği
olmalıdır.
Abdülmecit Efendi’nin Büyük Millet Meclisi’nce
Saygıdeğer Efendiler, Türkiye Büyük Millet Meclisi’nce kaçak Halife’nin
halifeliği kaldırıldı. Yerine, sonuncu halife olan Abdülmecit Efendi
seçildi. Meclis’çe, yeni halife seçilmeden önce, seçilecek şahsın da
Padişahlık sevda ve dâvâsına katılarak, herhangi bir yabancı devlete
sığınması ihtimalini ortadan kaldırmak gerekiyordu. Bunun için
İstanbul’da bulunan görevlimiz Refet Paşa’ya, Abdülmecit Efendi ile
görüşerek ve hattâ elinden Türkiye Büyük Millet Meclisi’nin hilâfet ve
saltanatla ilgili kararını tamamen kabul ettiğini bildiren bir belge
alarak göndermesini yazdım. Bu yazdıklarım yapılmıştır.
18 Kasım 1922 günü, İstanbul’da Refet Paşa’ya bir şifreli telgrafla
verdiğim talimatta başlıca şu noktaları belirtmiştim: "Abdülmecit
Efendi, Halife-i Müslimin ünvanını kullanacaktır. Bu ünvana başka bir
sıfat ve kelime eklenmeyecektir. İslâm dünyasına duyurulmak üzere
hazırlayacağı bir bildiriyi, sizin aracılığınızla önce bize şifre olarak
bildirecektir. Bu bildiri, onaylandıktan sonra yine şifre ile ve sizin
aracılığınızla kendisine bildirilecek, ondan sonra yayınlanacaktır. Bu
bildiri metninde başlıca şu noktalar yer alacaktır:
a) Türkiye Büyük Millet Meclisi’nin kendisini
halifeliğe seçmesinden dolayı memnun olduğu açıkça
söylenecektir.
b) Vahdettin Efendi’nin hareket şekli detaylı olarak
ele alınıp kötülenecektir.
c) Teşkilât-ı Esasiye Kanunu’nun, 10. madesine kadar
olan hükümleri, uygun bir biçimde açıklanarak ve önemli olan ifadeleri
olduğu gibi tekrarlanarak, Türkiye Devleti’nin, Büyük Millet Meclisi’nin
ve Hükûmeti’nin kendisine ait niteliğinin ve idare şeklinin Türk halkı
ve bütün İslâm dünyası için en yararlı ve en uygun rejim olduğu
belirtilip tespit edilecektir.
d) Türkiye millî halk hükûmetinin geçmişteki
hizmetlerinden ve yararlı çalışmalarından övücü bir dile
bahsedilecektir.
e) Bu bildiride, belirtilen noktalar dışında,
siyasî sayılabilecek bir nokta ve düşünce söz konusu
edilmeyecektir."
19 Kasım 1922 tarihli açık bir telgrafla da, Abdülmecit Efendi’ye:
"Türkiye Devleti’nin hâkimiyetini kayıtsız, şartsız millete veren
Teşkilât-ı Esasiye Kanunu gereğince, yürütme gücü ve yasama yetkisi
kendisinde belirmiş ve toplanmış bulunan, milletin tek ve gerçek
temsilcilerinden kurulu Türkiye Büyük Millet Meclisi’nin 1 Kasım 1922
tarihinde oybirliği ile kabul ettiği gerekçe ve ilkeler çerçevesinde ve
Yüce Meclis’in 18 Kasım 1922 tarihli oturumunda halifeliğe seçilmiş
olduğunu bildirdim.
19 kasım 1922 tarihli bir şifreli telgrafla Refet Paşa, çektiğimiz
telgraflara cevap veriyordu. Abdülmecit Efendi: "imzasının üstünde
Halife-i Müslimin ve Hâdimü‘l-Haremeyn ünvanlarının bulunmasının ve Cuma
selâmlığında hil’at giymesinin ve Fatih’inki gibi bir sarık sarılmasının
mümkün ve uygun olacağı" görüşünü ileri sürmüş. İslâm dünyasına
yayınlayacağı bildiri metninde, Vahdettin Efendi hakkında bir şey
söylemeyeceğini bildirmiş. Bildiri İstanbul gazetelerinde yayınlanırken,
Türkçesi ile birlikte Arapçaya çevrilmiş metninin de yayınlatılması"
görüşünü ortaya atmış.
Refet Paşa’ya 20 Kasım 1922 günü makine başında verdiğim cevapta,
"Halife-i Müslimîn" ünvanıyla birlikte "Hâdimü‘l-Haremeyni’ş şerifeyn"
ünvanının kullanılmasını da uygun bulduğumu söyledim. Cuma töreninde
Fatih’in kıyafetine girmesini uygunsuz buldum. Redingot veya İstanbulin
(Osmanlı redingotu) giyebileceğini, askerî üniformanın elbette söz
konusu olamayacağını bildirdim. Yayınlanacak bildiride, Vahdettin’in adı
söylenmeden eski halifenin manevî şahsiyetinin ve zamanında düşünen kötü
durumun dile getirilmesinin gerekli olduğunu bildirdim.
Abdülmecit Efendi, Babasının Adı Dolayısıyla da Olsa
Refet Paşa’dan, 20 kasım 1922’de aldığım şifreli telgrafın birinci
maddesinde, Refet Paşa diyordu ki, "Abdülmecit Efendi’nin 29 rebiülevvel
tarihli yazısının altında "Halife-i Resûlullah Hâdimü‘l Haremeyn’iş -
Şerifeyn" ünvanının altında "Abdülmecit Bin Abdülaziz Han" imzası
kullanılmıştır.
Efendiler, yaptığımız uyarıyı iyi karşıladığını bildirmiş olan
Abdulmecit Efendi, "Halife-i Müslimîn" yerine "Halife-i Resûlullah" ve
babasının adı dolayısıyla "Han" ünvanlarını kullanmaktan kendini
alamamıştır. Bir takım düşünceler ileri sürdükten sonra da, Vahdettin’le
ilgili demeçten vazgeçtiğini, çünkü, "başkasının kötü işlerini dile
getirmek şeklinde bile olsa, bu türlü demeçlerin kendi prensip ve
karakterine ağır geleceğinin açık olduğunu" bildirmiş. Bu nokta,
telgrafın ikinci maddesinde yer almıştı. Telgrafın üçüncü maddesi, benim
Meclis Başkanı sıfatıyla kendisine, halifeliğe seçildiğini bildiren
telgrafıma yazdığı cevap niteliğinde idi. Bu cevapta: "Ankara’da Türkiye
Büyük Millet meclisi Başkanı Mareşal Gazi Mustafa Kemal Paşa
Hazretleri’ne" diye doğrudan doğruya şahsıma hitap eden bir başlık
kullanılmıştı. Dördüncü maddede, İslâm dünyasına duyuracağı bildiri
şekli vardı. Bu bildirinin yazıldığı İstanbul’un, "Dârü‘l-Hilâfetü‘l -
Aliyye" olduğunu da özenle belirtilmişti.
21 Kasım 1922 tarihi bir telgrafta: "Halife-i Resulûllah yerine, daha
önce de bildirdiğimiz gibi Halife-i Müslimin denilecektir" dedik.
Kendisine, halife seçildiğini bildiren telgrafımıza vereceği cevabın,
şahsıma değil Türkiye Büyük Millet Meclisi Başkanlığı‘na yazılmasını
hatırlattık. Yazılarında siyasî ve genel konularla ilgili kelimelerin
bulunduğunu, bunlardan kaçınılması gerektiğini bildirdik.
Efendiler, önemsiz ayrıntılar gibi sayılması pek mümkün olan bu
açıklamalarımla işaret etmek istediğim asıl nokta şudur: Ben, şahıs
hâkimiyetine dayanan saltanatın kaldırılmasından sonra, başka ünvanla
aynı nitelikle bir makamdan ibaret olması gereken hilâfetin de ortadan
kaldırılmış olduğunu kabul ediyordum. Bunun, elverişli zaman ve fırsatta
açıklanmasını doğal buluyordum. Halife seçilen Abdülmecit Efendi’nin bu
gerçekten büsbütün habersiz olduğu iddia edilemez. Özellikle, kendisinin
Halife ünvanıyla saltanat sürmesinin imkân ve şartlarını hazırlayıp
sağlayabileceklerini hayal edenlerin varlığı düşünülürse, Abdülmecit
Efendi’nin ve tabiî taraftarlarının saf ve gafil oldukları zannına
kapılmak hiç de doğru olamazdı.
Şimdi, arzu buyurursanız, Halife seçimi dolayısıyla Meclis’in 18 Kasım
1922 günü gizli oturumlarında geçen görüşmelerle ilgili kısa bir bilgi
vereyim:
Meclis’te konuyu pek ciddî ve önemli sayanlar vardı. Özellikle hoca
efendiler, kendi uzmanlıkları ile ilgili bir konu bulduklarından çok
dikkatli ve uyanık idiler. Bir halife kaçmış... Onu makamından indirmek ve
yenisini seçmek... Sonra, yenisini İstanbul’da bırakmayıp Ankara’ya
getirmek... Milletin ve devletin başına geçirmek.. Kısacası, Halifenin
kaçması yüzünden Türkiye’de ve bütün İslâm dünyasında, karışıklık çıkmış
veyahut çıkacakmış... Onun için, tedbirler alınmalı imiş... şeklinde
düşünceler, endişeler ortaya atılıyordu.
Bazı konuşmacılar da, halife olacak zatın sıfat ve yetkisinin ne
olacağına tespit gereğinden söz ediyorlardı.
Görüşme ve tartışmalara ben de katıldım. Konuşmalarımın çoğu, ileri
sürülen düşüncelere cevap niteliğinde idi. Söylediklerimin özü şu
cümlelerde toplanıyordu:
"Bu konu fazlasıyla tartışılıp tahlil edilebilir. Ancak, tartışma ve
tahlillerde ne kadar ileri gidersek, konuyu çözüme bağlamakta da o kadar
güçlük ve gecikmelere uğrarız. Yalnız, şu noktaya hepinizin dikkatini
çekerim. Bu Meclis, Türk halkının meclisidir. Bu Meclis’in sıfat ve
yetkileri yalnız ve ancak Türk halkının ve Türk vatanının varlığı ve
kaderi ile ilgili ve onlar üzerinde etki yapabilir. Meclisimiz, kendi
kendine bütün İslâm dünyasını içine alan bir güç ve kudrete sahip
olamaz. Efendiler! Türk milleti ve onun temsilcilerinden kurulmuş
bulunan Meclisimiz, kendi varlığını, halife ünvanını taşıyan veya
taşıyacak olan bir kişinin eline veremez ve vermeyecektir Efendiler!
Bundan dolayı İslâm dünyasında karışıklık varmış veyahut olacakmış.
Bunların hepsi anlamsız ve yalan sözlerdir. Kim söylemişse yalan
söylemiştir, yalan söylüyor."
Bu sözüme itiraz eden bir kişiye cevap verdim ve açıkça dedim ki:
"Sen yalan söyleyebilirsin, yaratılışın buna
elverişlidir!"
Efendiler, ortalığı gürültüye vermenin gereği olmadığını açıkladıktan
sonra, dedim ki, "Bizim dünya gözündeki en büyük güç ve kudretimiz, yeni
şekil ve mahiyetimizdir. Hilâfet makamı esaret altında olabilir. Halife
ünvanını taşıyanlar, yabancılara sığınabilirler. Düşmanlar ve halifeler
elele verip her şeyi yapabilecek bir işbirliğine girişebilirler. Fakat,
yeni Türkiye’nin rejimini, politikasını ve kuvvetini hiçbir şekilde
sarsamazlar."
Türk halkının kayıtsız ve şartsız hâkimiyetine sahip olduğunu bir defa
daha ve kesinlikle tekrar ediyorum. Hâkimiyet, hiçbir anlamda, hiçbir
şekilde, hiç bir renk ve hiçbir kılavuzlukta ortaklık kabul etmez.
Ünvanı, ister halife ister başka bir şey olsun, hiç kimse bu milletin
kaderine ortak çıkamaz. Millet buna kesinlikle izin vermez. Bunu teklif
edecek hiçbir milletvekili bulunamaz. Bunun içindir ki, kaçmış olan
Halife’nin halifeliğine son verip, yenisini seçmek ve bu konu ile ilgili
bütün işlemlerde, belirttiğim görüşler çerçevesinde hareket etmek
zorunludur. Başka türlüsüne kesinlikle imkân yoktur.
Saygıdeğer Efendiler, biraz tartışmalı ve gürültülü olmakla birlikte,
yapılacak işlem üzerinde Meclis’te çoğunlukla görüş birliği sağlandı.
Ondan sonraki sonuç da yüksek malûmunuzdur.
Saltanatın kaldırılması üzerine, İstanbul’da hükûmet adını taşıyan
Tevfik ve İzzet Paşalarla, arkadaşlarının Saray’a istifalarını nasıl
verdiklerinden; İstanbul’un yönetimini düzene sokmak için verdiğimiz
talimat ve emirlerden söz ederek kurulunuzu yormayı yararlı bulmuyorum.
Lozan Barış Konferansı
Lozan Konferansı genel toplantısı, 21 Kasım 1922 günü yapılmıştır. Bu
konferansta Türkiye Devleti’ni İsmet Paşa Hazretleri temsil etti.
Trabzon Milletvekili Hasan Bey ve Sinop Milletvekili Rıza Nur Bey, İsmet
Paşa’nın başkanlığındaki delegeler kurulunu oluşturuyordu.
Kurulumuz, Kasım 1922 başlarında Lozan’a gitmek üzere Ankara’dan
ayrıldı.
Efendiler, iki dönemden ibaret olup sekiz ay devam eden Lozan Konferansı
ve sonucu dünyaca bilinen bir husustur.
Bir süre Ankara’da Lozan Konferansı görüşmelerini takip ettim.
Görüşmeler hararetli ve tartışmalı geçiyordu. Türk haklarını tanıyan
olumlu bir sonuç görülmüyordu. Ben bunu pek doğal buluyordum. Çünkü,
Lozan Barış masasında ele alınan meseleler, yalnız üç dört yıllık yeni
devreye ait ve onunla sınırlı kalmıyordu. Yüzyılların hesabı
görülüyordu. Bu kadar eski, bu kadar karışık ve bu kadar kirli
hesapların içinden çıkmak, elbette o kadar basit ve kolay olmayacaktı.
Efendiler, bilindiği üzere, yeni Türk Devleti’nin yerini aldığı Osmanlı
Devleti, Uhud-ı Atîka (Eski Anlaşmalar) adı altında birtakım
kapitülasyonların esiri idi, Hristiyan halkın birçok hakları ve
ayrıcalıkları vardı. Osmanlı Devleti, Osmanlı ülkesinde oturan
yabancılara karşı yargı hakkını uygulayamadı; Osmanlı vatandaşlarından
aldığı vergiyi, yabancılardan alması engellenmiş bulunuyordu. Devletin
varlığını kemiren ve kendi sınırları içinde yaşayan azınlıklarla ilgili
tedbirler alması mümkün değildi.
Osmanlı Devleti, kendisini kuran temel unsurun, Türk Milletinin, insanca
yaşamasını sağlayacak tedbirleri alma bakımından da engellenmişti;
memleketi imar edemez, demiryolu yaptıramazdı. Hattâ okul yaptırmakta
bile serbest değildi. Bu gibi durumlarda, yabancı devletler hemen işe
karışırlardı.
Osmanlı hükümdarları ve çevresindeki yakınları, gürültü ve gösteriş
içinde yaşayabilmek için memleket ve milletin bütün servet kaynaklarını
kuruttuktan başka, milletin her türlü çıkarlarını feda etmek, devletin
haysiyet ve şerefini ayaklar altına almak şekliyle birçok dış borçlar
yapmışlardı. O kadar ki, devlet bu borçların faizlerini bile
ödeyemeyecek duruma gelmiş dünya gözünde, iflas etmiş sayılmıştı.
Osmanlı Devleti’nin Dünya Gözünde
Efendiler, mirasçısı olduğumuz Osmanlı Devleti’nin dünya gözünde hiçbir
değeri, fazileti ve haysiyeti kalmamıştı. Devletlerarası hukukun dışında
tutulmuş, sanki himaye ve korunmaya muhtaç bir duruma gelmiş gibi kabul
ediliyordu.
Geçmişteki hoşgörürlüğün ve yapılan yanlışların sorumlusu biz
olmadığımıza göre, yüzyılların birikmiş hesapları bizden sorulmamak
gerekirken, bu konuda da dünya ile karşı karşıya gelmek bize düşmüştü.
Milleti ve memleketi gerçek bağımsızlık ve hakimiyetine sahip kılmak
için, bu güçlüğe ve fedakarlığa da katlanmak bizim üzerimize
yüklenmişti. Ben, mutlaka olumlu bir sonuç alınacağından emindim. Türk
milletinin varlığı için, bağımsızlığı için, hâkimiyeti için ne pahasına
olursa olsun elde etmeye ve sağlamaya mecbur olduğu hakların dünyaca
tanınacağından asla şüphem yoktu. Çünkü, gerçekte bu haklar, kuvvetle,
liyakatle, fiilî ve maddi olarak elde edilmişti. Konferans masasında
istediğimiz zaten elde edilmiş olan bu hakların şeklince ifade ve
onaylanmasından başka bir şey değildi. İsteklerimiz, açık ve doğal
haklarımızdı. Bundan başka, haklarımızı kazanmak ve korumak için
kudretimiz de vardı; kuvvetimiz de yeterliydi. En büyük gücümüz, en
güvenilir dayanağımız millî hâkimiyetimizi kavramış, onu fiilî olarak
halkın eline vermiş ve halkın elinde tutulabileceğimizi fiilen
ispatlamış olmamızdı.
İşte bu düşüncelerle, konferansın gidişini soğukkanlılıkla takip ediyor
ve ortaya çıkan tersliklere gereğinden fazla önem vermiyordum.
Halkın İçinde Bulunduğu Psikolojiyi,
Düşünce ve Eğilimlerini Bir Daha İncelemek İçin
Efendiler, saltanatın kaldırılması ve hilâfet makamının yetkisiz kalışı
üzerine, halk ile yakından temasa geçmek, halkın içinde bulunduğu
psikolojiyi, düşünce ve eğilimlerini bir daha incelemek önem
kazanıyordu. Bunun dışında, Meclis, son yılına girmiş bulunuyordu. Yeni
seçim dolayısıyla, Anadolu ve Rumeli Müdafaa-i Hukuk Cemiyeti’ni, siyasî
bir parti durumuna getirmeye karar vermiştim. Barış gerçekleşince
cemiyet teşkilâtımızın, siyasî bir partiye dönüşmesini gerekli
buluyordum. Bu konuda da doğrudan doğruya halk ile görüşüp konuşmayı
yararlı sayıyordum. Zaferden sonra, eğitimle uğraşmaya başlamış olan
ordumuzu da, yakından görmek istiyordum. İşte bu maksatlarla, Batı
Anadolu’da bir gezi yapmak üzere, 14 Aralık 1923 tarihinde Ankara’dan
hareket ettim.
Eskişehir’den başlayarak, İzmit, Bursa, İzmir ve Balıkesir’de, halkı
uygun yerlerde toplayarak uzun sohbetlerde bulundum. Halkın, bana
diledikleri gibi serbestçe sorular sormasını istedim. Sorulan sorulara
cevap olmak üzere, altı saat, yedi saat süren konferanslar verdim.
Saygıdeğer Efendiler, hemen her yerde halkın anlamak istediği
hususlardan dikkati çeken noktalar şunlardı:
Lozan Konferansı ve sonucu, millî hakimiyet ve hilafet makamı, bunların
durumları ve ilişkileri, bir de kurmak niyetinde olduğum anlaşılan
siyasi parti..
Lozan Konferansı görüşmelerini, her yerde özetleyerek olduğu gibi
anlatıyordum... Olumlu sonuç alınacağı hakkındaki inancımı da belirterek,
milletin endişesini gidermeye çalışıyordum.
Millî Hakimiyet İle Hilâfet Makamının
Halkın, millî hakimiyet ve hilafet makamının durumları ile, bunların
ilişkileri konusunda merak ve endişeye kapılmakta hakkı vardı. Çünkü,
Meclis 1 Kasım 1922 tarihli kararıyla, kişi hâkimiyetine dayanan devlet
şeklinin, 16 Mart 1920 tarihinden başlayarak ve sonsuza kadar tarihe
karıştığını ilân ettikten sonra, bir takım Şükrü Hocalar, "Müslüman
kamuoyu şüphe ve üzüntülere düşmüştür" diyerek hareket ve faaliyete
geçtiler. Bunlar: "Hilâfet demek, Hükûmet demektir. Hilâfetin hak ve
görevlerini yok etmek hiç kimsenin, hiç bir meclisin elinde değildir"
dâvâsını ortaya atmışlardı. Meclis’in milletin ortadan kaldırdığı kişi
saltanatını, hilâfet makamında devam ettirmek ve Padişah’ın yerine
Halife’yi geçirmek sevdasına düşmüşlerdi.
Gerçekten de gerici bir grup, Afyonkarahisar Milletvekili Hoca Şükrü
imzasıyla "İslâm Hilâfeti ve Büyük Millet Meclisi" adıyla bir broşür
yayınladı. Bu broşürün, Ankara’da 15 Ocak 1923 tarihinde yayınlandığı ve
bütün milletvekillerine dağıtıldığı, bana İzmit’te bildirildi. Broşürün
üzerine sadece 1339 (1923) yılı yazılmıştı. Fakat, broşürün daha ben
Ankara’da iken hazırlanıp bastırıldığı ve benim Ankara’dan ayrılış
tarihim olan 14 Ocak 1923 gününün ertesinde ortaya çıkarıldığı
anlaşılmıştı.
Şükrü Efendi Hoca ve arkadaşları, "Halife Meclis’in, Meclis
Halifenindir" safsatasıyla, Millet Meclisi’ni Halife’nin danışma kurulu
ve Halife’yi Meclis’in, dolayısıyla devletin başkanı gibi göstermek ve
kabul ettirmek istemişlerdir.
Efendiler, Halife bulunan kişiyi ümitlendirecek bazı bağlılık
gösterileri de dikkati çekiyordu. Gizli olarak yapılan bağlılık
gösterileri ise, bizim dışardan tahmin ettiklerimizden daha fazla imiş.
Bu konuda bir fikir vermiş olmak için, o sıralarda İstanbul ve Trakya’da
görevli memurumuz ve temsilcimiz olan Refet Paşa’nın, o günlerde,
Halife’ye "Konya" adındaki bir atı sunması dolayısıyla, kendi kardeşi ve
aynı zamanda yaveri Rıfat Bey’e yazdığı bir şifreli telgrafla, bu
telgrafa Halife’nin başyaveri aracılığıyla verdiği cevabı, olduğu gibi
bilginize sunacağım:
Şifre
Rıfat Bey’e
Konya’yı, Halife Hazretleri’ne sunmak için getirmiştim. Yalnız şimdi ne
durumda olduğunu görmedim. Cesaret edemiyorum. İstanbul’da iyi bir
hayvan bulunmayacağını anladığım için, Halife Hazretleri’nin
başyaverlerinden de hayvan satın alınması hususunda acele etmemelerini
rica etmiştim. Hayvanın Halife Hazretleri tarafından beğenilmesini,
Tanrı‘nın bir lûtfu sayıyorum. Büyük bir cesaretlik olacağını bilmekle
birlikte, İstiklâl Savaşı‘nın tarihî bir hâtırası olduğu için, en sadık
bir askerin gazâ yadigârı olarak sunduğu Konya’nın Halife Hazretleri
tarafından lûtfen kabulüne ve Halife Hazretleri’ne duyurulmasına aracı
olmalarını Başyaver Şekip Bey’den rica ederim. Konya’yı ve bu şifreyi,
Şekip Bey’e hemen teslim ediniz.
Refet
Trakya Olağanüstü Temsilcisi Refet Paşa Hazretleri’ne
Saygıyla bildiririm:
Pek sayın kardeşiniz Rifat Bey’in teslim ettiği yüce şahsınızdan gelen
telgrafı Halife Hazretleri Efendimiz’e bildirdim. Peygamber vekili olan
Halife Hazretleri, gerek bir defa daha ifade buyurulan içten bağlılık
duygularından ve gerek kendilerine sunulan Konya adındaki hayvandan
dolayı pek hoşnut ve müteşekkir kaldılar. Aziz vatanımızın
bağımsızlılığını korumak gibi, pek kutsal ve yüce bir gayenin elde
edilmesine çalışan büyük simalar arasında seçkin bir yeri olan yüksek
şahsiyetlerinin de yiğitlik ve fedakârlık gösterdikleri er
meydanlarından birinin adıyla anılan bu sevimli ve güzel ata sahip
olmakla iftihar ettiler. Yüce Cebrail, kâinatın şerefi Peygamberimiz
Hazretleri’ne (S.A.S.) peygamberliği bildirdiği gibi, zâtıdevletiniz de
Halife Hazretleri’ne Peygamberin vekili olduğunu bildirdiğinizden
dolayı, yüksek şahsiyetiniz, kendilerine bütün ömürlerinin en mutlu ve
kutsal bir olayını her zaman hatırlatacaktır. Yüksek şahsiyetlerinin bu
aziz hâtıraya karışmış olmaları dolayısıyla, sık sık ve içten gelen bir
sevgi ile hatırlanacakları zaten belli iken, bir de her gün, alışıldığı
üzere tatlı sabah rüzgarı gidişli bu ata binildikçe, yüksek
şahsiyetlerinin değerli hâtırası yeniden anılacak ve canlanacaktır. Şu
satırlarla, Halife Efendimiz’in gerçekten tertemiz ve değerbilir
duygularına ne dereceye kadar tercüman olabildiğimi kestiremem. Bunu
başaramadıysam, eksiğimi, Zâtıdevletlerine, Halife Hazretleri’nin bizzat
göstermiş ve ifade buyurmuş oldukları babaca sevgi ve okşayışlar daha
önceden telâfi etmiştir, kanaatıyla avunmaktayım. Bu vesileyle ve sonuç
olarak size, Tanrı‘nın gölgesi ve Peygamber’in vekili Halife
Hazretleri’nin özel selâmlarını ve hayır dualarını bildirmek ve
müjdelemekle şeref duyar, üstün saygılarının kabulünü rica ederim,
Efendim Hazretleri.
Şekip Hakkı
Başyaver
(Bu yazışmaları ve karşılıklı sevgi gösterilerini, biz ancak hilâfetin
kaldırılmasından ve Halife’nin soyundan gelen kimselerin memleketten
çıkarılmasından sonra rastlantı eseri olarak öğrenebildik.)
Din oyunu aktörleri, Halife’yi bütün İslâm dünyasına hükümdar yapmak
istiyorlardı
Şunu bildirmeliyim ki, Şükrü Efendi Hoca ile, onu ve imzasını ileri
süren politikacılar, Sultan veya Padişah ünvanını taşıyan bir hükümdar
yerine, ünvanı Halife olan bir hükümdar koyarak konuşmuşlar ve
iddialarda bulunmuşlardı. Yalnız şu farkla ki, herhangi bir memleket ve
milletin hükümdarı yerine, dünyanın dört bucağında kitleler halinde
yaşayan, türlü türlü ırktan üç yüz milyonluk bir topluluğa hüküm yürüten
bir hükümdardan, onun görev ve yetkilerinden söz etmişlerdi. Bu, bütün
İslâm dünyasına hâkim olacak büyük hükümdarın eline, kuvvet olarak, üç
yüz milyon Muhammed ümmetinden yalnız on beş milyon Türk halkını
lûtfetmişlerdi. Halife adındaki hükümdar, "yeryüzündeki bütün
Müslümanların işlerini yönetecek, dünya işleriyle ilgili hükümlerden,
onların çıkarlarına en uygun olanları hakkında karar" verecekti. Bütün
Müslümanların "haklarını savunacak, onların işlerine ve problemlerine
etkili bir azim ve irade ile" sahip çıkacaktı.
Halife adındaki hükümdar, yeryüzündeki üç yüz milyon Müslüman arasında,
adaleti sürekli olarak ayakta tutacak, vatandaş haklarını gözetecek,
güvenlik ve huzur bozucu olaylara engel olacak, Müslümanlara, başka
dinlere bağlı olanlardan gelmesi muhtemel saldırıları önleyecekti. İslâm
topluluğunun güven içinde yaşamasını, gelişip kalkınmasını sağlayıcı
çareleri hazırlamakla yükümlü bulunacaktı.
Saygıdeğer Efendiler, bu kadar kara cahil, dünya şartlarından ve
gerçeklerden bu denli habersiz Şükrü Hoca ve benzerlerinin milletimizi
kandırmak için, İslâmî hükümler diye yayınladıkları safsataların,
gerçekte tekrarlanacak bir değeri yoktur. Ancak, bunca yüzyıllar boyunca
olduğu gibi, bugün de, milletlerin cahilliğinden ve bağnazlığından
yararlanarak binbir türlü siyasî ve kişisel maksatla çıkar sağlamak
için, dini alet ve araç olarak kullanmak girişiminde bulunanların
memleket içinde de dışında da var oluşu, ne yazık ki, daha bizi bu
konuda söz söylemekten alıkoyamıyor. İnsanlık dünyasında, din
konusundaki uzmanlık ve derin bilgi, her türlü hurafelerden arınarak,
gerçek bilim ve tekniğin ışıklarıyla tertemiz ve mükemmel oluncaya
kadar, din oyunu aktörlerine, her yerde rastlanacaktır.
Şükrü Hocaların ne kadar anlamsız, mantıksız ve uygulama yeteneğinden
yoksun düşünce ve hükümler savurduklarını anlamamak için, cidden Hoca
Efendi gibi allahlık denilen yaratıklardan olmak lâzımdır.
Onların dediği gibi, Halifenin ve Hilâfetin otoritesi, bütün dünya
Müslümanları üzerinde geçerli olmak gerekince, bütün varlığını ve kuvvet
kaynaklarını yalnız Halifenin emir ve yasaklarına bırakmakla, Türk
halkının omuzlarına bindirilecek yükün ne kadar ağır olacağını insaf
edip düşünmek lâzım gelmez miydi?
Onların ileri sürdükleri gerekçe ve hükümlere göre, Halife adını taşıyan
hükümdar; Çin, Hint, Afgan, İran, Irak, Suriye, Filistin, Hicaz, Yemen,
Asir, Mısır, Trablus, Tunus, Cezayir, Fas, Sudan, kısacası dünyanın dört
köşesindeki İslâmların ve İslâm memleketlerinin işlerinde yetki sahibi
olacaktı.
Bu hayalin hiçbir zaman gerçekleşmemiş olduğu bilinmektedir. İslâm
topluluklarının başka başka maksatlarla biri birinden ayrıldıkları;
Emevîlerin Endülüs’te, Alevîlerin Kuzey Afrika’da, Fatımilerin Mısır’da,
Abbasîlerin Bağdat’ta birer hilâfet yani saltanat kurdukları; hattâ
Endülüs’te her bin kişilik bir topluluğun "bir halifesi ile bir minberi"
olduğu, Hoca Şükrü imzalı broşürde de yer almıştır.
Bu tarihi gerçeği bilmezlikten gelerek, hemen hepsi yabancı devletlerin
idaresi altında bulunan veya bağımsız olan Müslüman milletlere ve
devletlere Halife adı altında bir hükümdar tayin etmek akıl ve gerçek
ile bağdaştırılabilir miydi? Hele, böyle bir hükümdarın konumunu korumak
için, bir avuç Türk halkını o hükümdarın emrine vermek, onu yok etmek
için uygulanagelen tedbirlerin en etkilisi olmaz mıydı? "Halifenin
görevi ruhanî değildir", "Hilafetin temeli, maddi iktidar ve hükûmet
kuvvetidir" diyenlerin, Hilâfetin devlet, Halifenin devlet başkanı
olduğunu ifade ve ispat ettikleri ve maksatlarının halife ünvanını
taşıyan bir kişiyi Türkiye Devleti’nin başkanlığına geçirmek olduğu
kolaylıkla anlaşılabiliyordu.
Saygıdeğer Efendiler, Şükrü Hoca Efendi’nin ve politikacı
arkadaşlarının, siyasî maksatlarını açıktan açığa ortaya koymayıp, bunu
bütün İslâm dünyasına mal etmek istedikleri dinî bir konu olarak ele
almaları, Hilâfet oyuncağının ortadan kaldırılmasını çabuklaştırmaktan
başka bir sonuç vermemiştir.
Hilâfet Konusunda Halkın Şüphe ve
Hilâfet konusunda halkın şüphe ve endişesini gidermek için, her yerde
gerektiği kadar konuştum ve açıklamalarda bulundum. Kesin olarak
belirttim ki, "milletimizin kurduğu yeni devletin kaderine, işlerine,
bağımsızlığına, ünvanı ne olursa olsun hiç kimseyi karıştırmayız!
Milletin kendisi, kurduğu devleti ve onun bağımsızlığını koruyor ve
sonsuz olarak da koruyacaktır!"
Millete anlattım ki, bütün Müslümanları içine alan bir devlet kurmak
görevi ile yükümlü imiş gibi hayal edilen bir Halifenin, görevini yerine
getirebilmesi için, Türkiye Devleti ve onun bir avuç nüfusu, halifenin
emrine doğal tutulamaz. Millet buna razı olamaz! Türk halkı, bu kadar
büyük bir sorumluluğu bu kadar mantıksız bir görevi üzerine alamaz.
Milletimiz, yüzyıllarca bu anlamsız ve boş görüşten hareket ettirildi.
Fakat ne oldu? Her gittiği yerde milyonlarca insan bıraktı. Yemen
Çöllerinde kavrulup yok olan Anadolu evlatlarının sayısını biliyor
musunuz? dedim. Suriye’yi, Irak’ı elden çıkarmamak için, Mısır’da
barınabilmek için, Afrika’da tutunabilmek için ne kadar insan telef
oldu, bunu biliyor musunuz? Ve sonuç ne oldu, görüyor musunuz? dedim.
Halife’ye dünyaya meydan okutmak ve onu bütün İslâm dünyasının işlerinde
söz ve yetki sahibi kılmak düşüncesinde olanlar, bu görevi Anadolu
halkından değil, onun sekiz on katı nüfusa sahip olan büyük Müslüman
kitlelerden beklemelidirler! Yeni Türkiye’nin ve Yeni Türkiye halkının,
artık, kendi varlık ve mutluluğundan başka düşünecek bir şeyi yoktur...
Başkalarına verilecek bir parçası kalmamıştır! dedim.
Bir başka noktayı da halka iyice açıklayabilmek için, şunları söyledim:
Bir an için kabul edelim ki, dedim; Türkiye söz konusu görevi kabul
etsin... Bütün İslâm dünyasını bir noktada birleştirerek yönetmek
gayesinde yürüsün ve başarmış da olsun! Pekâlâ ama, uyruğumuz ve
idaremiz altına almak istediğimiz milletler, derlerse ki, "bize büyük
hizmetler ve yardımlar yaptınız, teşekkür ederiz. Fakat, biz bağımsız
kalmak istiyoruz. Bağımsızlık ve hâkimiyetimize kimsenin karışmasını
uygun bulmayız! Biz kendi kendimizi yönetmeye yeterliyiz. O zaman, Türk
halkının bütün bu gayret ve fedakârlığı yalnızca bir teşekkür ve dua
almak için mi göze alınacaktır?
Görülüyordu ki, boş bir istek ve heves için, bir şüphe ve hayal için,
Türk halkını mahvetmek istiyorlardı. Hilâfet ve Halifeye görev ve yetki
vermek düşüncesinin temelinde yatan esas bundan ibaretti.
Efendiler, halka sordum: Bir İslâm devleti olan İran ve Afganistan,
Halifenin herhangi bir yetkisini tanır mı?, tanıyabilir mi? Haklı olarak
tanıyamaz. Çünkü, böyle bir yetki devletinin istiklâlini milletinin
hâkimiyetini ortadan kaldırır.
Millete şunu da hatırlattım ki, kendimizi dünyanın hâkimi zannetmek
yanlışı, artık devam etmemelidir. Dünyanın durumunu ve dünyadaki gerçek
yerimizi tanımamaktaki yanlışlıkla, gafillere uymakla milletimizi
sürüklediğimiz felâketler yetişir! Bile bile aynı faciayı devam
ettiremeyiz.
Efendiler, İngiliz tarihçilerinden Wells, iki yıl önce yayınlanan bir
tarih yazdı. Eserinin son sayfaları "Dünya Tarihinin Gelecekteki
Safhası" başlığı altında bazı düşünce ve görüşleri içine almaktadır. Bu
görüşlerin yönelmiş olduğu hedef, "Un gouvernement fédéral mondial" yani
"birleşik bir dünya devleti"dir.
ve böyle bir devletin önemli ayırıcı özellikleri ile ilgili
düşüncelerini belirtiyor; adaletin ve tek bir kanunun hâkimiyeti altında
dünyamızın ne durumda bulunacağını hayal ediyor.
Wells, "bütün hâkimiyetler, tek bir hâkimiyet içinde eritilmezse,
millîyetlerin üstünde bir kuvvet meydana çıkmazsa, dünya mahvolacaktır"
diyor ve "gerçek devlet, çağdaş hayat şartlarının bir zorunluluk haline
getirdiği birleşik dünya devletinden başka bir şey olamaz"; "Hiç şüphe
yoktur ki, insanlar kendi icatları altında ezilmek istemezlerse er geç
birleşmeye mecbur olacaklardır" görüşünü ileri sürüyor.
"İnsanlığın dayanışması ile ilgili büyük hayallerin sonunda,
gerçekleşmesi için ne yapmak ve neyin önüne geçmek gerekeceğinin doğru
olarak bilinmediği" ve, "saldırgan bir dış siyaset geleneğine sahip olan
devletlerin, birleşik bir dünya devleti tarafından güçlükle temsil
edilebileceği"de bildiriliyor. Wells’in "Avrupa ve Asya’nın felâketleri
ve ortak ihtiyaçları, belki dünyanın bu iki parçasındaki milletlerin bir
dereceye kadar birleşmesine yardım edecektir", "olabilir ki, dünya
ölçüsünde bir birleşmeye gidilmeden önce, bir sıra bölgesel birleşmeler
yapılabilir" şeklindeki düşüncelerini de kaydedeyim.
Efendiler, bütün insanlığın görgü, bilgi ve düşüncede yükselip
olgunlaşması, Hristiyanlığı, Müslümanlığı, Budizmi bir yana bırakarak
basitleştirilmiş ve herkes için anlaşılacak duruma getirilmiş saf ve
lekesiz bir dünya dininin kurulması ve insanların, şimdiye kadar
kavgalar, çirkeflikler, kaba istek ve iştahlar arasında bir
sefalethanede yaşamakta olduklarını kabul ederek, bütün vücutları ve
zekâları zehirleyen zararlı tohumları yok etmeye karar vermesi gibi
şartların gerçekleşmesini gerektiren "birleşik bir dünya devleti" kurma
hayalinin tatlı olduğunu inkâr edecek değiliz.
Türkiye’ye bulaşmamak şartıyla, Hilâfetçileri ve Panislâmizm
taraftarlarını memnun etmek için, bu düşünce ve hayala bir dereceye
kadar bizde de tasvir edilmişti.
Ortaya atılan görüş şuydu: Avrupa’da, Asya’da, Afrika’da ve diğer
kıt’alarda yaşayan Müslüman toplumları, gelecekte herhangi bir gün kendi
irade ve arzularını kullanacak bir güç ve özgürlüğe kavuşurlar ve o
zaman lüzumlu ve yararlı görürlerse, çağın gereklerine uygun bir takım
uyuşma ve birleşme noktaları bulabilirler. Şüphesiz, her devletin, her
toplumun biribirinden karşılayabileceği ihtiyaçları vardır. Karşılıklı
çıkarları olacaktır. Tasarlanan bu bağımsız İslâm devletlerinin yetkili
temsilcileri bir araya gelip bir kongre yaparlar ve, "falan ve filân
islâm devletleri arasında şu veya bu ilişkiler kurulmuştur. Bu ortak
ilişkileri korumak ve bu ilişkilerin gerektirdiği şartlar içinde
birlikte hareket sağlamak için, bütün İslâm devletlerinin
temsilcilerinden kurulu bir meclis oluşturulacaktır. Birleşmiş olan
İslâm devletleri bu meclisin başkanı tarafından temsil edilecektir"
derlerse ve isterlerse, işte o zaman, o birleşik İslâm devletine hilafet
ve ortak meclisin başkanlığına seçilecek kişiye de Halife ünvanını
verirler. Yoksa, herhangi bir İslâm devletinin, bir kişiye bütün İslâm
dünyasının işlerini yok etme ve yürütme yetkisini vermesi, akıl ve
mantığın hiçbir zaman kabul edemeyeceği bir durumdur.
Efendiler, Hilâfet ve din konularıyla uğraşıldığı sıralarda, Teşkilât-ı
Esasiye Kanunu’ndaki bir noktanın halkın ve özellikle aydınların
kafasında düğümlenip kaldığını öğrendik. Bu düğüm, kanunda Cumhuriyet’in
ilânından sonra da bırakıldığı gibi, kanuna, düğüm teşkil edecek ikinci
bir noktanın daha sokulmuş olduğunu görenler, şaşkınlıklarını
gizleyememişlerdi ve bugün de gizlememektedirler.
Bu noktaları açıklayayım: 20 Ocak 1921 tarihli Teşkilât-ı Esasiye
Kanunu’nun 7. ve 21 Nisan 1924 tarihli Teşkilât-ı Esasiye Kanunu’nun 26.
maddesi Büyük Millet Meclisi’nin görevlerinden söz eder.
Maddenin başında, Meclis’in ilk görevi olmak üzere, "şeriat hükümlerinin
yürütülmesi yer alır. İşte bunun nasıl bir görev ve şeriat hükümlerinden
maksadın ne olduğunu anlamakta sıkıntı çekenler vardır. Çünkü, sözü
geçen maddede, Büyük Millet Meclisi’nin, "kanunları yapmak, değiştirmek,
yorumlamak, yürürlükten kaldırmak v.b." gibi belirtilen ve sayılan
görevleri o kadar geniş kapsamlı ve açıktır ki, "şeriat hükümlerinin
yürütülmesi" diye ayrıca ve başlıbaşına bir klisenin yer alması gereksiz
sayılmaktadır. Çünkü, "şeriat" demek "kanun" demektir. "Şeriat
hükümleri" demek "kanun hükümleri" demekten başka bir şey değildir ve
olamaz. Başka türlüsü çağdaş hukuk anlayışı ile bağdaştırılamaz. Bu
böyle olunca, "şeriat hükümleri" deyimiyle kastedilen anlam ve kavramın
büsbütün başka bir şey olması gerekir.
Efendiler, İlk Teşkilât-ı Esasiye Kanunu’nu hazırlayanlara bizzat
başkanlık ediyordum. Yapmakta olduğumuz kanunla, "şer’i hükümler"
deyiminin bir ilişkisi olmadığını anlatmak için çok çalıştık. Fakat bu
deyime, kendi zanlarınca bambaşka anlam verenleri inandırmak mümkün
olmadı.
İkinci nokta Efendiler, yeni Teşkilât-ı Esasiye Kanunu’nun ikinci
maddesinin başında yer alan "Türkiye Devleti’nin dini, İslâm dinidir"
cümlesidir.
Bu cümle, daha Teşkilât-ı Esasiye Kanunu’na geçmeden çok önce, İzmit’te,
İstanbul ve İzmit basın mensuplarıyla yaptığımız uzun bir görüşme ve
sohbet sırasında, karşımdakilerden birinin şu sorusuyla karşılaştım:
"Yeni hükûmetin dini olacak mı?"
İtiraf edeyim ki, böyle bir soru ile karşılaşmayı hiç de istemiyordum.
Sebebi, pek kısa olması gereken cevabın, o günkü şartlara göre ağzımdan
çıkmasını henüz istemeyişimdir. Çünkü vatandaşları arasında çeşitli
dinlere bağlı unsurlar bulunan ve her dinden olanlar hakkında, adaletli
ve tarafsız davranmak, mahkemelerinde vatandaşları ve yabancılar için
adaleti eşit ölçülerle uygulamakla yükümlü bulunan bir hükûmetin bu
doğal sıfatının, şüpheli yoruma yol açabilecek vasıflarla
sınırlandırılması elbette doğru değildir.
"Türkiye Devleti’nin resmi dili Türkçe’dir" dediğimiz zaman bunu herkes
anlar. Hükûmetle olan resmî işlemlerde Türk dilinin geçerli olması
gereğini herkes doğul bulur. Fakat, "Türkiye Devleti’nin dini İslâm
dinidir" cümlesi aynı şekilde mi anlaşılacak ve kabul edilecektir? Bu
elbette, açıklanmaya ve yorumlanmaya muhtaçtır.
Efendiler, karşımdaki gazetecinin sorusuna "hükûmetin dini olamaz!"
diyemedim. Aksini söyledim.
- Vardır Efendim, İslâm dinidir, dedim. Fakat, hemen arkasından "İslâm
dininde düşünce özgürlüğü vardır" cümlesiyle cevabımı açıklamak ve
yorumlamak gereğini duydum.
Demek istedim ki, devlet düşünce ve vicdana saygı göstermekle kayıtlı ve
yükümlü olur.
Karşımdaki gazeteci, verdiğim cevabı akla yatkın bulmadı ki, sorusunu şu
şekilde tekrarladı: Yani devlet bir dine bağlı kalacak mı?
- "Kalacak mı, kalmayacak mı bilmem!" dedim. Konuyu kapatmak istedim.
Fakat, mümkün olmadı. O halde, denildi; herhangi bir konuda inançlarım
ve düşüncelerim doğrultusunda bir fikir ortaya atmaktan, Hükûmet beni
engelleyecek veya cezalandıracaktır. Oysa, herkes kendi vicdanını
susturmaya imkan görecek mi? O zaman iki şey düşündüm. Biri yeni Türkiye
Devleti’nde her ergin şahıs, dinini seçmekte serbest olmayacak mıdır?
sorusu. Diğeri, Hoca Şükrü Efendi’nin: "Bazı yüksek din arkadaşlarımızla
birlikte düşündüklerimizi şeriat kitaplarında yer almış belirli ve
değişmez İslâmi hükümleri yayınlayarak maalesef yanıltıldığı görülen
İslâm kamuoyunu aydınlatmayı boynumuza borç bir görev saydık" girişinden
sonra yeralan, "İslâm halifesinin görevi, dinin emirlerini korumak ve
kollamakta Peygamberin yerini tutmaktır. Dinî hükümler koymakta da yüce
Peygamber Efendimiz’in vekilliğini yapmaktır" sözleri.
Oysa, Hoca’nın sözlerini uygulamaya kalkışmak, millî hâkimiyeti, vicdan
hürriyetini kaldırmaya çalışmaktı. Bundan başka, Hoca’nın bilgi
dağarcığında, Yezitler1 zamanında yazdırılmış baskı rejimine has
formüller bulunmuyor muydu?
O halde, ne anlama geldiği ve ne kastedildiği artık herkesçe iyiden
iyiye anlaşılmış bulunan devlet ve hükûmet kavramlarını ve millet
meclislerinin görevlerini din ve şeriat kılıklarına bürüyerek kim ve ne
için aldatılacaktır?
Gerçek bundan ibaret olmakla birlikte, o gün İzmit’te basın
mensuplarıyla bu konuda daha fazla görüşmekte yarar yoktu. Cumhuriyetin
ilânından sonra da, yeni Teşkilât-ı Esasiye Kanunu yapılırken, lâik
devlet deyiminden dinsizlik anlamı çıkarmak eğiliminde olanlara ve
bundan yararlanmak isteyenlere fırsat vermemek için, kanunun ikinci
maddesini anlamsız kılan bir deyimin sokulmasına göz yumulmuştur.
Kanunun gerek 2. ve gerek 26. maddelerinde fazladan yer alan, yeni
Türkiye Devleti’nin ve Cumhuriyet rejimimizin çağdaş karakteriyle
bağdaşmayan deyimler, İnkılâp ve Cumhuriyet’in o gün için sakıncalı
görmediği tavizlerdir.
Millet, Bu Fazlalıkları, Teşkilât-ı Esasiye Kanunu’muzdan
İlk Fırsatta Kaldırmalıdır!
Saygıdeğer Efendiler, her yerde, siyasî parti kurma konusunda da halkla
uzun sohbetler yaptım. 7 Aralık 1922 tarihinde, Ankara basını
aracılığıyla, halkçılık ilkesine dayanan ve "Halk Partisi" adını taşıyan
siyasî bir parti kurmak niyetinde olduğumu açıklayarak, bu partinin
nasıl bir program yapması gerekeceği konusunda, bütün vatanseverlerin,
ilim ve fen adamlarının yardım ve işbirliğine başvurmuştum.
Gerek bazı kimselerden aldığım yazılı düşüncelerden ve gerek halk ile
yaptığım görüşmelerden çok yararlandım. Sonunda, 8 Nisan 1923 tarihinde,
görüşlerimi dokuz ilke halinde tespit ettim. İkinci Büyük Millet
Meclisi’nin seçimi sırasında yayınlayarak ilân ettiğim bu program,
partimizin kuruluşuna temel olmuştur.
Bu program, bugüne kadar ele alıp gerçekleştirdiğimiz bütün önemli
hususları içine alıyordu. Bununla birlikte, programa girmemiş önemli ve
esaslı bazı konular da vardı. Örnek olarak, Cumhuriyet’in ilânı, Şer’iye
Vekâleti’nin, medrese ve tekkelerin kaldırılması, şapka giyilmesi gibi...
Yayınladığım programı, bir siyasî parti için yetersiz, kısa bulanlar
oldu. "Halk Partisi’nin programı yoktur" dediler. Gerçekten de, ilkeler
adı altında bilinen programımız, itiraz edenlerin gördükleri ve
bildikleri şekilde bir kitap değildi. Fakat, temel ilkeleri içine
alıyordu ve pratikti. Biz de uygulanması imkânsız düşünceleri, fikri
birtakım ayrıntıları yaldızlayarak bir kitap yazabilirdik. Öyle
yapmadık. Milletin maddî ve manevî alandaki yenileşmesi ve gelişmesi
yolunda, söz ve teori ile iş ve icraata önem vermeyi tercih ettik.
Bununla birlikte, "Hakimiyet Milletindir", "Türkiye Büyük Millet
Meclisi’nin dışında hiçbir makam, millî kadere hakim olamaz", "Bütün
kanunların düzenlenmesinde, her türlü teşkilâtta, yönetimin bütün
ayrıntılarında, genel eğitimde, ekonomi konularında, millî hakimiyet
esasları çerçevesinde hareket edilecektir", "Saltanat’ın kaldırılması
ile ilgili karar değişmez bir kanun hükmüdür" gibi bilinmesi gerekli
önemli noktalar, mahkemelerde reform yapılacağı, bütün kanunlarımızın
hukuk ilminin verilerine göre yeni baştan düzenlenip tamamlanacağı,
vergide â’şar şeklinin değiştirileceği, millî bankaların sermayesinin
artırılacağı, muhtaç olduğumuz demiryollarının yapımına, öğretim
birliğinin sağlanmasına derhal girişileceği, fiilî askerlik süresinin
indirileceği, memleketin imarına çalışılacağı v.b. gibi önemli ve âcil
ihtiyaçlar, ilkeler dışında bırakılmamıştı. Barış konusundaki
görüşümüzün de: "Mali, ekonomik ve idarî alandaki bağımsızlığımızı
mutlaka sağlamak şartıyla, barışın gelmesine çalışmak olduğunu"
söyledik. Hilâfet makamının bütün İslâm dünyasına ait bir makam
olabileceğine de işaret ettik.
İlkeler, "Halk Partisi"nin kuruluşu ve faaliyet göstermesi için yeterli
oldu. Partinin adına, daha sonra "Cumhuriyet" kelimesi de eklenerek2,
bilindiği gibi, "Cumhuriyet Halk Partisi" adı verildi.
Efendiler, yine Lozan Konferansı‘na temas edeceğim. Konferans 4 Şubat
1923 tarihinde kesildi. İki aya yakın bir süre devam eden görüşmelerin
özeti olmak üzere, İtilâf Devletleri temsilcileri, delegeler kurulumuza
bir barış tasarısı verdiler. Bu tasarı, anlam ve öz bakımından
bağımsızlığımıza zarar veren şartları içine alıyordu. Özellikle, adlî,
malî ve ekonomi konularla ilgili maddeleri çok ağırdı. Bunun için, bu
tasarıyı kesinlikle reddetmek zorundaydık. Delegeler kurulumuz, bu
tasarıya karşılık bir mektup verdi. Bu mektupta, özet olarak şunlar yer
alıyordu: "Üzerinde anlaştığımız noktaları imza ederek barış yapalım."
Gerçekten de, Konferans’ta görüşme konusu olan birçok meseleden bizce
kabul edilebilecek durumda olanları vardı. Mektupta: "İkinci, üçüncü
derecede olan konuları ayrıca inceleriz. İtilâf Devletleri, bu
teklifimizi kabul etmeyecek olurlarsa, tekliflerimiz hiç yapılmamış
sayılacaktır" da denilmiştir. Delegeler Kurulumuzun teklifi dikkate
alınmadı. Yalnız, konferansın yarıda kesilmesi, görüşmelerin ertelenmesi
gibi gösterildi. Her devletin temsilcileri memleketlerine döndüğü gibi,
bizim Delegeler Kurulumuz da geri geldi. Ben de Batı Anadolu gezisinden
dönüyordum.
Lozan Konferansı Görüşmeleri Üzerinde Meclis’te
18 Şubat 1923 tarihinde, İsmet Paşa ile Eskişehir’de birleşerek
Ankara’ya beraber geldik. Efendiler, İsmet Paşa Ankara’ya dönerken,
benim de geziden dönmekte olduğum anlaşılınca, Ankara’da tuhaf ve
anlaşılmaz bir zihniyet belirmiş... İsmet Paşa’nın Ankara’ya gelip,
Hükûmet’le ve Meclis’le temas etmeden önce, benimle buluşup görüşmesi
sakıncalı sayılmış... Böyle bir görüşmeyi kötüye yoranlar olurmuş... Bu
hususu bana yazan, Hükûmet Başkanı bulunan Rauf Bey’di. Tabiatiyle bu
yazıya önem vermedim. Aksine, İsmet Paşa, Kabinede durumu açıkladı ve
yeni bir talimat istedi.
Meclis’in görüşünü alma gereği duyuldu. Konu, Meclis’e getirildi.
Meclis’te bu konu üzerinde günlerce ve günlerce süren görüşme ve
tartışmalar yapıldı.
Anlaşıldığına göre, muhalifler, Delegeler Kurulumuza ve İsmet Paşa’ya
amansız düşman kesilmişlerdi. Sözde barış olmuşken, İsmet Paşa yapmamış,
geri dönmüş... Delegeler Kurulu, Bakanlar Kurulu’nun talimatına aykırı
hareket etmiş..
27 Şubat 1923 gizli oturumunda başlayan saldırılar, 6 Mart 1923 gününe
kadar şiddetli ve heyecanlı bir şekilde devam etti. Tartışmalara,
başından sonuna kadar ben de katılmak zorunda kaldım. Muhalifler, âdeta
ne istediklerini bilmez bir durumdaydılar. Meclis’in olumlu veya olumsuz
bir karar vermesi imkânsızlaştı. Bizim açık olarak anladığımız şuydu ki,
muhalifler, barış konusunu, Meclis’te hırslarına araç yapmak
istiyorlardı. Efendiler, bazı basın çevreleri de, bu hırsları şaşılacak
derecede ve ateşli bir şekilde, alabildiğine körüklüyorlardı. Bu
psikoloji içinde bulunan bir Meclis’le, barış konusunu bir sonuca
bağlamanın güç olacağını görmek doğal, fakat üzücü idi.
Meclis’te yaptığım genel açıklamalarla, durumun her noktasını söyledim.
Bütün ihtimallerden söz ettim. İtilâf Devletleri delege kurullarından
bazıları, memleketlerine dönünce verdikleri demeçleri gerçek sayıp,
temel alarak, Delegeler Kurulumuza hücum etme politikasının beğenilecek
bir şey olmadığını söyledim. Delegeler Kurulumuzu dinlemek, onun
söyleyeceklerine inanmak ve durumu ona göre değerlendirmek gereğini
bildirdim.
Delegeler Kurulumuzun, Hükûmet’in vermiş olduğu talimata aykırı hareket
edip etmediğini söylemek yetkisinin, Meclis’te hazır bulunan Hükûmet
üyelerine ait olduğunu söyledim.
Sonunda dedim ki, Delegeler Kurulu, Hükûmete karşı sorumludur. Meclis,
Hükûmet’e yeni bir yön vermek zorundadır. Bu yön çerçevesinde, Hükûmet,
Delegeler Kuruluna özel bir talimat verir. Meclis’in ayrıntılarla
uğraşmasına gerek yoktur ve uğraşamaz da.
Verilecek yönle ilgili görüşümü de şöyle ifade ettim: "Şimdilik Musul
Meselesinin ertelenmesinden söz etmemek üzere ve fakat idarî, siyasî,
malî, ekonomik ve diğer konularda Millet ve memleketin haklarını ve
bağımsızlığını tam ve güvenilir bir şekilde elde etmek ve düşmandan
kurtarılmış olan topraklarımızın kesin olarak boşaltılmasını şart koşmak
esastır."
Düşüncelerime şunu da ilâve ettim ki: "Delegeler Kurulumuz, kendisine
verilen görevi tamamen ve mükemmel bir şekilde yerine getirmiştir.
Milletimizin ve Meclis’imizin şerefini korumuştur. Eğer barış konusunda
iyi bir sonuç almak istiyorsak, Delegeler Kuruluna Meclis tarafından da
manevi güç verilerek çalışmalarına devam ettirilmek gerekir. Böyle
hareket ederseniz, bir barış dönemine girmenin mümkün olduğundan
ümitlenebiliriz."
Meclis’in, bu konu üzerindeki tartışmaları durdu. Fakat, muhalifler,
hücum için yeni sebepler yaratmaktan bir türlü kendilerini
alamıyorlardı.
Meclis’teki muhaliflerin çeşitli şekillerde ve başka başka konularda
saldırı hazırlıklarında bulundukları yeni değildi. Geziye çıktığım
tarihten bir gün sonra, "İslâm Hilafeti ve Büyük Millet Meclisi" adlı
broşürün ortaya çıktığını, bütün Meclis’in ve milletin bize karşı
kışkırtılmak istendiğini bildirmiştim. Bundan önce, çevrilmek istenen
bir dolap vardır ki, daha ondan söz etmedim. Sebebi, 1922 Aralık ayı
başlarında oynanmak istenen oyun, sonuçları itibariyle gezim boyunca da
devam etmişti. İzin verirseniz, bu konu ile ilgili olarak hatıralarınızı
canlandırmaya yarayacak birkaç söz söyleyeyim:
Saygıdeğer Efendiler, üç milletvekili, milletvekili seçimi kanun
tasarısında değişiklik yapılması ile ilgili bir önerge hazırlamışlar...
Önergede nelerin yer aldığını öğrenmiştim.
2 Aralık 1922 günü, Meclis’in İkinci Başkanı Adnan Bey’in başkanlığında
yapılan oturumunda, başkanlık kürsüsünden şöyle bir söz işitildi:
"Efendim! Milletvekili Seçimi Kanunu’nda değişiklik yapılması ile ilgili
teklifin görüşülebileceği yolunda Tasarı Komisyonu’nun tutanağı var."
Bu, söz "okunsun" sesleriyle karşılandı. İki milletvekili: "Önemlidir,
okunmasını teklif ederiz" diyerek genel havayı açığa vurdular.
Başkan: "... Efendiler, bu önergenin, okunmadan önce komisyona
gönderilmesi yöntemdendir" dedi.
"Beni Vatandaşlık Haklarından Mahrum Etmek"
Efendiler, meselenin ne olduğunu ve bu konuda Meclis’te yapılan
görüşmeleri o güne ait Tutanak Dergisi’nde okumak mümkündür. Fakat
Yüksek kurulunuzu bu sıkıntıdan kurtarmak için, izin verirseniz, o
oturumda yaptığım konuşmanın bir kısmını olduğu gibi bildireyim:
Değişiklik önergesini okutmadan komisyona göndermek isteyen başkandan
söz alarak şunları söyledim: "Efendim! Bu kanun tasarısı özel bir maksat
taşıyor. Bu özel maksat, doğruca şahsımı ilgilendirdiğinden, izin
verirseniz birkaç kelime ile düşüncemi bildirmek istiyorum. Erzurum
Milletvekili Süleyman Necati1, Mersin Milletvekili Salâhattin ve Canik
Milletvekili Emin Beyefendiler tarafından teklif edilen kanun tasarısı,
doğrudan doğruya, benim şahsımı vatandaşlık haklarından yoksun bırakmak
maksadını güdüyor. 14. maddede yazılı olan satırları gözden geçirecek
olursanız, orada deniliyordu ki: "Türkiye Büyük Millet Meclisi’ne üye
seçilebilmek için, Türkiye’nin bugünkü sınırları içindeki yerler
halkından olmak veya kendi seçim bölgesi içinde yerleşmiş bulunmak
şarttır. Ondan sonra göçmen olarak gelenler, yerleştirildikleri tarihten
itibaren beş yıl geçmiş ise seçilebilirler."
Maalesef, benim doğum yerim bugünkü sınırlar dışında kalmış bulunuyor.
İkincisi, herhangi bir seçim bölgesinde beş yıl oturmuş da değilim.
Doğum yerim, bugünkü millî sınırların dışında kalmıştır. Fakat, bu böyle
ise bunda benim en küçük bir kasıt ve kabahatim yoktur. Bunun sebebi,
bütün memleketimizi, milletimizi batırıp yok etmek isteyen düşmanların
işgal ve istilâ hareketlerinin kısmen önlenememiş olmasıdır. Eğer,
düşmanlar maksatlarında tam bir başarıya ulaşmış olsalardı, Allah
korusun, bu tasarıya imza koymuş olan efendilerin de doğum yerleri sınır
dışında kalabilirdi.
Bundan başka, bu maddenin gerektirdiği şartlar bende yoksa, yani beş yıl
sürekli olarak bir seçim bölgesinde oturmamış isem, o da vatana yaptığım
hizmetler yüzündendir. Eğer bu maddenin istediği şartı yerine getirmeye
çalışsaydım, İstanbul’u kazandırmaktan ibaret olan Arıburnu ve
Anafartalar’daki savunmalarımı yapmamaklığım gerekirdi. Eğer ben bir
yerde beş yıl oturmaya mahkûm olsaydım, Bitlis ve Muş‘u aldıktan sonra,
Diyarbakır’a doğru yayılan düşmanın karşısına çıkmamaklığım gerekirdi.
Bu Efendiler’in istediği şartları taşımak isteseydim, Suriye’yi boşaltan
orduların döküntülerinden Halep’te bir ordu kurarak, düşmana karşı
savunmaya geçmemekliğim ve bugün millî sınırlar dediğimiz sınırları
fiili olarak çizmemekliğim gerekirdi.
Zannediyorum ki, ondan sonraki çalışmalarım herkesçe bilinmektedir.
Hiçbir yerde beş yıl oturamayacak kadar çalışmış bulunuyorum. Ben
zannediyorum ki, bu hizmetlerimden dolayı milletimin sevgi ve saygısını
kazandım. Belki bütün İslâm dünyasının sevgi ve saygısını da kazanmış
bulunuyorum. Fakat bu durumumdan dolayı bu sevgi ve saygılara karşılık
vatandaşlık haklarından yoksun bırakılacağımı asla hatırıma getirmezdim
ki, yüce Meclis’te iki üç kişi bile olsa, aynı zihniyette kimseler
bulunabilsin. Bu bakımdan ben anlamak istiyorum. "Bu efendiler,
gerçekten kendi seçim bölgelerinin duygu ve düşüncelerini mi
aksettiriyorlar?
Yine bu Efendilere karşı söylüyor ve soruyorum: Milletvekili oldukları
için elbette bütün milletin vekili sıfatını taşıyorlar. Yalnız, bu
Efendiler, acaba milletin de kendileri gibi düşündüğünü söyleyebilirler
mi?
Efendiler, beni vatandaşlık haklarından yoksun bırakmak yetkisi bu
Efendilere nereden verilmiştir? Bu kürsüden, resmen yüce topluluğunuza,
bu efendilerin seçim bölgeleri halkına ve bütün Millete soruyorum ve
cevap istiyorum!"
Milletin Bana Karşı Gösterdiği Sevgi ve
Bu sözlerim, ajans ve basın aracılığıyla yayınlandı. Millet, yaptığım
konuşmayı ve cevabını beklediğim soruyu öğrendi. Hemen memleketin bütün
seçim bölgelerindeki halk tarafından Meclis Başkanlığı‘na protesto
telgrafları yağdı. Bu kanun tasarısına imza koyan milletvekili
Efendilerin de seçim bölgeleri halkı, kendilerini ve kendileriyle görüş
birliğinde olanları suçlamakta gecikmedi. Milletin, benim için
gösterdiği bu sevgi ve samimi olarak belirtmesi bakımından, kıymetli
birer hatıra olarak saklamakta olduğum bu telgraflar büyük bir dosya
tutmaktadır. Bu dosyadaki telgraflar, zamanında basında da yer almıştı.
Ben burada yalnız bir tek seçim bölgesinin Rize’nin şahsıma çekmiş
olduğu bir telgrafı olduğu gibi bilginize sunmakla yetineceğim:
Üç milletvekili beyin, Seçim Kanunu ile ilgili önergesine, sancağımız
milletvekillerinin katılmayacağı inancıyla bir şey yazmayı gerekli
bulmamıştık. Şimdi Milletvekili Osman Efendi’den aldığımız mektupta,
kendisinin o önerge ile ilgili ve muhalif gruptan olduğunu övünürcesine
bildirmesi üzerine, aşağıdaki hususların bilginize sunulmasına
mecburiyet duyulmuştur:
1- (Övücü ve samimî sözlerden sonra) Şahsınız ve
değerli çalışma arkadaşlarınız aleyhinde, sancağımız adına söz söyleyen,
muhalefet düşüncesi taşıyan ve bizce hiçbir şahsiyet ve değeri olmayan
milletvekilini lânetleriz. O, artık sancağımızı da temsil hakkına sahip
değildir.
2- Şu zamanda vatansızların bile katılamayacağı
muhalefet ve bozgunculuk düşüncesini bize tavsiye eden milletvekili
efendinin görüşünü benimseyecek bir tek kişinin bile sancağımızda mevcut
olmadığını, bundan duyduğumuz şükran duygusuyla ve yüksek şahsiyetinize
olan üstün saygılarımızla bildiririz, efendim.
İmzalar
Saygıdeğer Efendiler, Birinci Türkiye Büyük Millet Meclisi’nin,
olaylarına işaret ettiğimiz tarihte gösterdiği karışık psikoloji,
üzerinde ciddî olarak durup düşünülmeyi gerektiren bir durum almıştı.
Bütün Millette, Meclis’in görev yapamayacak bir duruma geldiği endişesi
doğmaya başladı. Meclis’te durumu soğukkanlılıkla ve uzak görüşlülükle
düşünüp değerlendiren üyeler bile, üzüntülerini açığa vurmaktan
kendilerini alamadılar. Artık şüpheye yer kalmamıştı ki, Meclis
yenilenmedikçe, millet ve memleketin ağır ve sorumluluk bekleyen
işlerini yürütmeye imkân yoktur. Bu zorunluluğa ben de inandım. Bir
gece, Başbakan Rauf Bey’e, kalmakta olduğu istasyon binasında Hükûmet
üyelerini toplantıya davet etmesini, bu toplantıya benim de bizzat
geleceğimi telefonla bildirdim.
Rauf Bey’in dairesinde toplanan Bakanlar Kurulu’na, Meclis’in
yenilenmesini Meclis’e teklif etmek gereğinden söz ettim. Kısa bir
tartışmadan sonra, Hükûmet üyeleri ile görüş birliğine vardık. Aynı
gece, Meclis’teki Anadolu ve Rumeli Müdafaa-i Hukuk Gurubu Yönetim
Kurulu’nu da Bakanlar Kurulu toplantısına çağırdım. Bu Yönetim Kurulu
içinde teklifimi yersiz bulup yadırgayanlar oldu. Görüşme ve tartışmalar
ertesi güne kadar sürdü. Buna rağmen, bu kurul ile de anlaştık. Ondan
sonra, derhal Gurup Genel Kurulu’nu topladım. Orada memleketin içinde
bulunduğu genel durumu, acele olarak yapılması gereken memleket işlerini
anlattım. Meclis’in artık bu görevleri yerine getirme yeteneği
kalmadığını belirterek, ispat ederek, Meclis’ten, seçimleri yenileme
kararı vermesini istemek gerektiğini bildirdim. Gurup Genel Kurulu,
konuşmalarımı ve açıklamalarımı yerinde buldu. Bunun üzerine konu, aynı
gün, 1 Nisan 1923’te Meclis’e götürüldü. Yüz yirmi kadar üye bir
önergeyle, seçimlerin yenilenmesi için bir kanun teklifi sundu. Meclis,
"Seçimlerin yeniden yapılmasına karar verilmiştir" şeklindeki bir kanunu
oybirliği ile çıkardı.
Meclis’in bu kararı vermesi, inkılâp tarihimizde önemli bir noktadır.
Çünkü, Meclis bu kararı vermekle, kendinde beliren hastalığı itiraf
etmiş ve bundan dolayı milletçe duyulan sıkıntıyı anlamış olduğunu
göstermiştir.
Lozan Konferansı‘nın İkinci Safhası ve Yeni
Efendiler, Lozan Konferansı, 23 Nisan 1923’te yeniden toplandı. Delgeler
Kurulumuz Lozan’da yeniden barışı sağlamaya çalışırken, ben de yeni
seçimler ile meşgul oluyordum.
Yeni seçimlere, bilinen ilkelerimizi ilân ederek katıldık. Görüşlerimizi
kabul edip milletvekili olmak isteyen kimseler, önce ilkeleri kabul
ettiğini ve görüşlerde birleştiklerini bana bildiriyorlardı. Adayları
ben tespit edecek ve zamanı gelince partimiz adıyla ilân edecektim.
Bu yolu benimsemiştim. Çünkü, yapılacak seçimlerde, milleti aldatarak,
çeşitli maksatlarla milletvekili olmaya çalışacakların çok olduğunu
biliyordum. Konuşmalarım ve uyarmalarım memleketin her tarafında büyük
bir samimiyet ve güvenle karşılandı.
Bütün millet, ilân ettiğim ilkeleri tamamen benimsedi. bu ilkelere,
hatta şahsıma muhalefet edeceklerin milletçe milletvekilliğine
seçilmesine imkân kalmadığı anlaşıldı.
Nurettin Paşa’nın Bağımsız Milletvekili Olma Faaliyeti ve
Gerçekten, bazı seçim bölgelerinde bağımsız milletvekili olma
faaliyetinde bulunanlar başarı sağlayamadılar. Bu arada, o zaman daha
Birinci Ordumuzun Komutanı bulunan Nurettin Paşa’da milletvekili olmak
faaliyetinde bulunmuştu, mümkün olmadı. Nurettin Paşa, bu isteğini daha
sonra bir ara seçimde Bursa’da gerçekleştirdi.
Paşa’nın kendi başına ve bağımsız olarak milletvekili seçilebilmek için,
her zaman olduğu gibi, kendi yöntemince ve gerektiği şekilde propaganda
yaptırmaktan geri kalmadığı da anlaşılmıştı. Bu yoldaki girişimlerden ve
yapılan yayınlardan herkesin dikkatini çekmiş olanı özellikle ,hal
tercümesidir.
Nurettin Paşa, yeni seçim yılı olan 1923’te, Abit Süreyya Bey adında bir
şahsa, (A.S.) baş harflerini taşıyan bir hal tercümesi yayınlattı.
Abit Süreyya Bey, Abdülhamid’in başkâtiplerinden rahmetli Süreyya
Paşa’nın oğludur. Meşrutiyetten önce, Nurettin Paşa gibi ve onunla
birlikte Padişahın gönüllü yardımcısı idi. Birinci Dünya Savaşı‘nda
İzmir’de ve İstiklâl Savaşı‘nın sonunda, Nurettin Paşa komuta merkezinin
bulunduğu İzmit’te ordu müteahhitliği yaptı. Nurettin Paşa’nın hal ve
tercümesinin yer aldığı broşürü hazırlayan Abit Süreyya Bey değildir.
Broşür kendisine yazılı olarak verilmiştir. Ondan, adının baş harflerini
koyması ve ortağı bulunduğu Matbaa-i Osmaniye’de bastırması Nurettin
Paşa tarafından rica edilmiştir.
Bu broşürün kapağında şu yazılar okunur:
"İzmir Fâtihi, Afyonkarahisar ve Dumlupınar Savaşlarının galibi Gazi
Nurettin Paşa Hazretleri’nin hal tercümesi."
Efendiler, ondokuz sayfadan ibaret olan bu hal tercümesi broşürünün ne
kadar insan tarafından okunduğunu bilmiyorum. Ben, bu hal tercümesinin
memleketin bütün aydınları tarafından okunmasını çok yararlı ve eğitici
buluyorum. Yalnız, bu broşürü okuyanların veya okuyacak olanların,
broşürde temas edilen olaylar ve işlerle ilgili olarak başka ve
güvenilir kaynaklardan da bilgi edinerek, metinle gerçeği
karşılaştırmaları ve ona göre hüküm vermeleri gerekir.
Bu broşürün niteliği ve nasıl bir anlayışı ortaya koyduğu konusunda bir
fikir edinebilmek için, bazı noktalarını hep birlikte gözden geçirelim:
Broşürün kapağındaki yazılardan sonra, metnin başlığında da şu sözler
vardır:
"Kütülamare’nin kuşatıcısı, Bağdat’ın savunucusu, Yemen, Selmanpâk, Batı
Anadolu, Afyonkarahisar, Dumlupınar, İzmir Savaşları galibi ve İzmir
fâtihi."
Nurettin Paşa’nın kendi kendine takındığı "kuşatıcı" galip", "fatih"
ünvanları hakkındaki görüşümü belirtmeyi daha sonraya bırakarak,
broşürün metnine girelim.
Paşa, Konyar adındaki Türk aşiretinden rahmetli Mareşal İbrahim Paşa’nın
oğlu ve Hazret-i Peygamber soyundan gelen Ayan üyesi ve Şeyhü‘l-Vükelâ
Bursalı merhum Rıza Efendi’nin torunlarından imiş... Bu bilgilere ve ifade
biçimine göre Mehmet Nurettin Paşa hem Türk hem de Arap’tır. Babası ve
büyük babalarıyla da övünmektedir. Burada, babasının büyük adam
olmasıyla övünen Bizans İmparatoru Theodosius’a, babası ve anası Türk
olan Attila’nın "ben de, büyük ve asil bir milletin evlâdıyım" dediğini
hatırlatmadan geçemeyeceğim.
Resmî okullardaki öğrenim dışında öğrenim de görmüş olan Nurettin Paşa,
1893’te Harp Okulu çıkışlı olup, Hassa Ordusu Erkân-ı Harbiyesi’ne
atanmış..
Nurettin Paşa, kurmaylık tahsili yapmamış ve o sınıfa girmemiştir. Bu
bakımdan ordu komuta merkezine kurmay olarak atanamaz. Olsa olsa, bir
askerî birliğe gönderilmeyip ordu kurmaylığında komuta merkezi emir
subaylığı veya buna benzer bir görevle alıkonulmuş olabilir... Genç bir
teğmen için, askerlik görevine buradan başlamak, elbette övünülecek bir
başlangıç sayılmaz.. Askerî bir birliğe tayin edilmek ve orada
askerliğin disiplin ve güçlüklerine alışmak şarttır.
Nurettin Paşa, 1887’de gönüllü olarak Türk-Yunan Harbi’ne katılmış ve
Başkomutanlığı‘na tayin edilen Gazi Osman Paşa’nın yaverliğine ve
İstanbul’a dönüşünde padişah yardımcılığına, refakat subaylıklarına
getirilmiş.
Bilindiği üzere, Gazi Osman Paşa, İstanbul’dan Selânik’e kadar gitmiş
fakat savaş meydanına gitmeden Selânik’ten geri dönmüştür. Savaşa
katılmamış bir komutanın yaverliğine ve birtakım refakat subaylıklarına
tayin edilmiş olmak, bilmem ki, ne dereceye kadar anlatılmaya ve
övünülmeye değer görülebilir.
Nurettin Paşa, "sırasıyla yarbaylığa ve albaylığa yükseltilmiş ve 1908
yılı başlarında Selânik’te Üçüncü Ordu Kurmaybaşkanlığı Özel Şube
Müdürlüğü‘ne tayin" edilmiş... Nurettin Paşa’nın hangi sıra albaylığa
kadar yükselmiş olduğu, Meşrutiyet’in ilânından sonra rütbesinin yeniden
binbaşılığa indirilmiş olmasıyla anlaşılıyorsa da, Selânik’te, Üçüncü
Ordu Kurmay Başkanlığı Özel Şube Müdürlüğü‘ne tayinini anlamak güçtür.
Çünkü, benim de Kurmay Başkanlığı‘nda bulunduğum bu orduda, denildiği
gibi, bir özel şube yoktu. Belki de ordu komutanı olan babası, oğlu
için, özel ve gizli işlerle uğraşan bir özel şube kurmuş olacak...
Nurettin Paşa, Üçüncü Ordu Komutanı bulunan, "babası Mareşal İbrahim
Paşa ile Meşrutiyet inkılâbının yapılmasına ve ihtilâlin aşırılıktan
uzak ölçülerle ve engelsiz olarak yürütülmesine hizmet ve yardımda
bulunmuşlar..."
Hal tercümesi broşüründe, Nurettin Paşa’nın iki defa Sultan Hamit
tarafından tutuklattırılıp sorguya çekildiği, bir defasında sürülmesine
ve diğer bir defasında da askerlikten kovularak altı yıl hapsine karar
verildiği ve fakat babasının, araya girip yalvarması üzerine kurtulduğu
hikâyesinden sonra... "İstanbul’dan bir yolunu bulup yine Rumeli’ye
geçerek, 1908 Meşrutiyet İnkılâbının hazırlanmasına ve
gerçekleştirilmesine diğer arkadaşlarıyla birlikte hizmet etmiştir"
sözleri yazılıdır.
Nurettin Paşa,‘nın gördüğü zulmü kısaca anlatmak gerekirse, diyebiliriz
ki, Sultan Hamit, Nurettin Bey’e hürriyetçi düşüncelerinden dolayı
kızdıkça, onu yarbaylığa, albaylığa yükselterek sırmasını arttırır ve
sevilip okşansın diye babasına teslim edermiş...
Nurettin Paşa’nın ve Babası Mareşal İbrahim
Paşa’nın Meşrutiyet İnkılâbında Nasıl ve Ne Dereceye
Mareşal İbrahim Paşa’nın Üçüncü Ordu Komutanlığı, oğlu Nurettin Bey’in
babasının yardımcılığı ve Meşrutiyet İnkılâbında nasıl ve ne dereceye
kadar rol oynadıkları konusu üzerinde de bir parça bilgi vermek isterim.
Bunun için geçmişle ilgili kısa bir hatıramı anlatmama izninizi rica
ederim.
Efendiler, çeşitli vesilelerle duymuş olacağınıza şüphe yoktur ki, ben
kurmay yüzbaşı olur olmaz, Sultan Hamid tarafından Suriye’ye sürüldüm.
Orada üç yıl kaldıktan sonra, o zaman Üçüncü Ordu bölgesi olan
Makedonya’ya nakledildim. Ordu merkezi Manastır’dı. Ordu Mareşallığı adı
altında bir komuta makamı da vardı. Üçüncü Ordu Komutanı, Selânik’te
otururdu.
Orada da Mareşallık Kurmay Kurulu diye bir kuruluş vardı. Ben 1908
yılında kolağası rütbesiyle bu kuruluşta görevliydim. Hürriyeti
getirmeye çalışan gizli cemiyetle pek yakından ilgim vardı. Yanyalı Esat
Paşa, Üçüncü Ordu Komutanıydı. Süleyman Paşa-zâde Ali Rıza Paşa, kurmay
başkanı‘mızdı O zaman binbaşı bulunan rahmetli Cemâl Paşa ve yine
binbaşı olan Fethi Bey (bugünkü Paris Büyükelçisi) ve ben, Mareşallık
Kurmay Kurulunu oluşturuyorduk. Her üçümüz de Cemiyetin üyesi idik.
Cemiyetin başarıya ulaşması için çalışıyorduk.
O tarihlerde, Üçüncü Ordu bölgesine bağlı Serez’deki tümenin ve Serez
bölgesinin Komutanı, Mareşal rütbesinde bir kişiydi. Bu kişi, Sultan
Hamid’in olağanüstü güven ve itimadını kazanmış bulunuyordu. Rütbesinin
Mareşal olmasına, Esat Paşa’nın kendinden daha ast bir rütbede
bulunmasına rağmen, İstanbul ile Serez arasında güvenli bir bölge
bulundurmak maksadıyla, Serez’den uzaklaştırılamazdı. İşte bu önemli
komutan, Mareşal İbrahim Paşa idi. Oğlu Nurettin Bey (Nurettin Paşa)de,
babasının yanında bulunurdu. Meşrutiyet’in İlânından önceki günlerde,
bir binbaşı, Mareşal İbrahim Paşa’nın komutanlık bölgesinde, istibdat
idaresinin aleyhinde konumuşş. Bir casus bunu jurnal etmiş... O zaman
Selânik’te Merkez Komutanı bulunan Yarbay Nâzım Bey, olayı yerinde
soruşturmak üzere İstanbul’dan görevlendirildi.
Cemiyet2, Nâzım Bey’i bu görevden alıkoymak üzere vurdurdu. Yaralanan
Nâzım Bey İstanbul’a getirildi. Olayın soruşturmasına İstanbul’dan
birinin değil, ancak orduca gösterilecek bir görevlinin gidebileceği
görüşü telkin edildi. Ben görevlendirildim. Görevim, hiç şüphesiz
istibdat aleyhinde bulunmuş olan binbaşıyı kurtarmaktı.
Önce Serez’e gittim. Mareşal İbrahim Paşa’yı ziyaret ettim. Görüşme
sırasında anladım ki, Paşa’nın büyük bir endişesi vardır. Paşa, kendi
bölgesinde, Sultan Hamid ve istibdat idaresi aleyhinde bir tek kişi bile
bulunmadığı ve bulunamayacağı yolunda Sultan’a güvence vermişti. Buna
rağmen söz konusu binbaşı için yapılan jurnal, Sultan Hamid’in Mareşal
İbrahim Paşa’ya olan güvenini sarsacak nitelikteydi. Bu jurnalda
yazılanların doğrulanması, İbrahim Paşa’nın durumunu kötüleştirecekti.
Bunu istemiyordu. Ben derhal Paşa’nın endişesini anladım ve dedim ki:
"Paşa Hazretleri, devletli şahsınızın bölgesinde, Zâtışahane aleyhinde
duygular besleyen bir tek kişinin bile bulunabileceği düşünülemez.
Yapılmış olan jurnalda yazılanların yerinde soruşturulması, devletli
şahsiyetiniz tarafından kurulmuş olan disiplini ve aşılanmış olan
bağlılık duygularını kolayca ortaya koyacaktır. Arzu buyurursanız,
yapacağım soruşturma raporunun bir örneğini zâtıdevletlerine
göndereyim."
İbrahim Paşa, bu sözlerimden çok ferahladı. Benden memnun oldu ve oğlu
Nurettin Bey’i çağırtıp, benim çok iyi ağırlanmamı ve olay yerine
gidebilmem için kolaylık gösterilmesini emretti.
Soruşturmanın sonucu, binbaşıyı kurtardı. Jurnal vereni iftira ettiği
için cezaya çarptırdı. Mareşal İbrahim Paşa da, sultana kendi
bölgesinde, aleyhte bir tek kişinin bile bulunamayacağını ispat ederek
Zâtışahane’nin kendisi hakkındaki güven ve itimadını bir kat daha
arttırdı.
Mareşal İbrahim Paşa’nın bu yolla kendisine beslenen güveni bir kat daha
arttırması, çok geçmeden, kendine bütün Makedonya’yı istibdada karşı
olanlardan temizleme görevini hazırladı.
Bu noktayı biraz açıklayayım: Cemiyet, bütün Makedonya’da teşkilâtını
genişletti, faaliyetini hızlandırdı. Artık hemen hemen açıktan açığa ve
korkusuzca çalışmalara başlandı.
Selânik’te, Ordu Mareşallığı‘nda bulunan Esat Paşa’ya güven kalmadı.
Kurmay Başkanımız olan Ali Rıza Paşa hakkında şüpheye düşüldü. Bunlar
birer birer, Sultan Hamid tarafından sorguya çekilmek üzere İstanbul’a
geri çağrıldı. Ordu Mareşallığı‘na her bakımdan güven ve itimat
uyandıran Mareşal İbrahim Paşa tayin edildi ve Selânik’e gönderildi.
İbrahim Paşa’nın Selânik’e gelmekte olduğu haberi üzerine, Cemâl Bey
(rahmetli Cemâl Paşa), ne olur ne olmaz düşüncesiyle, bir vesile
yaratarak merkezden uzaklaştı. Arkadaşım Fethi Bey, zaten daha
öncesinden Jandarma Okulu Komutanlığı‘na geçmişti. Merkez de Ordu
komutanı ve Kurmay Başkanı adlarına yalnız ben bulunuyordum. Yeni gelen
komutana Üçüncü Ordu Komutanlığı‘nı ben devir ve teslim edecektim.
Gerçekten de öyle oldu.
İbrahim Paşa, yanında oğlu Nurettin Bey olduğu halde, trenle geç vakit
Selânik’e vardı. Doğruca komutanlık dairesine geldi. Orada kendisine
durumu anlattım. Gece olmasına rağmen, ordu komuta merkezinde görevli
bütün komutanları birer birer görmek istedi. Herkes gelip kendini
tanıtıyordu. Mareşal Paşa, her yeni tanıdığı kişiye, kendisinin ne kadar
şiddetli olduğunu insanı yok edebilecek güçte bulunduğunu anlatmaya
çalışır, birtakım tavırlar takınarak, hiç de yakışık almayan sözler
söyleyerek, arasıra çizmeli ayaklarını yere vurarak, ilk andan itibaren
korkutma politikası uygulamaya başladı.
Gece evime gittim. Ertesi gün erkenden bir süvari, bir binek atı getirdi
ve Mareşal Paşa’nın beni istediğini söyledi. Daireye geldiğim zaman
anladım ki, benim göreve devam edebileceğimi emretmiş...
Şimdi Efendiler, gelelim, ihtilâl ve inkılâp safhasına...
İbrahim Paşa’nın korkutma politikası, ihtilâl komitesinin gözdağı verici
tutumuyla karşılandı. Paşa, hiddet ve şiddetini bir tarafa bırakmak
mecburiyetini duydu. Bu arada en çok Cemâl Bey (Cemâl Paşa) aracılığıyla
İhtilâl Cemiyetinin kuvvetinden ve girişimindeki ciddiyetten İbrahim
Paşa’nın oğlu haberdar edildi. Babasının Cemiyet aleyhinde bir harekette
bulunmaması için uyarıldı ve Paşa’dan teminat istendi. Söz gelişi Paşa,
Cemiyet aleyhinde hareket etmeyeceğini göstermek üzere, Cuma Namazını
filân camide kılacak ve ikinci safta namaza duracaktır gibi birtakım
isteklerde bulunuldu. İşte Nurettin Bey bu gibi şeyleri babasına
duyurmak için aracı olarak kullanılıyordu. Fakat önemli işlerde daha çok
görevlendirilen ve çalıştırılan, babasının emir subayı Nurettin Bey
değil, Cemiyetin üyesi ve memuru olan, komutanlık makamının emir subayı
Yüzbaşı Kâzım Nâmi Bey (şimdi yazar ve öğretmendir) idi.
İbrahim Paşa, Cemiyetin uyarılarına uymak zorunda bırakıldı. Fakat,
Cemiyetin teşkilâtından, girişimlerinden kararlarından ve yaptığı
işlerden hiçbir vakit haberdar edilmemiştir.
Hürriyet ve Meşrutiyet’in ilânından da, ne İbrahim Paşa’nın ve ne de
oğlu Nurettin Bey’in daha önce hiç bir şekilde ve asla haberleri de
olmamıştır. Meşrutiyet’in ilânı konusunun tamamen içinde bulunduğum ve
bütün detay ve safhalarıyla şahsen ve yakından ilgili olduğum için, bu
konudaki hâtıralarım olduğu gibi aklımdadır.
Hürriyet ve Meşrutiyet İlânı ile ilgili gösterilerde erken davrandığı
sanılan Üsküp’teki hazırlıkları, Selânikte ve diğer yerlerde yapılacak
hazırlıklara uygun bir şekilde düzenlemek için Üsküp’e gitmiştim. Oradan
dönüşümde ve artık her yerde fiilî gösteriler başladıktan sonra, Mareşal
İbrahim Paşa beni çağırdı ve şunları söyledi: "Beni Ordu Komutanlığı‘nda
bırakacak mısınız, bırakmayacak mısınız? Bırakılmayacak isem, şahsım
tecavüz ve hakarete uğratılmadan hemen İstanbul’a hareket edeyim." Hattâ
Paşa, bürosu üstünde duran yazı hokkasını eline alarak aynen hatırımda
kalan şu kelimeleri de ekledi: "Burada benim yalnız bir hokkam var, onu
alır, giderim."
Gerekenlerle görüştükten sonra, cevap verebileceğimi söyledim. Cemiyet
adına yetkili olan diğer arkadaşlarla, İbrahim Paşa’nın komutanlığı
konusunu görüştük. Bir zaman için kalmasında sakınca görmedik.
Komutanlıkta kalacağını bildiren cemiyet kararını kendisine ben
bildirdim.
Fakat, bir iki gün sonra, dağa çıkmış olan subaylardan, bir teğmen
efendi, İbrahim Paşa’ya bulunduğu yerden hakaret dolu bir telgraf
çekmiş... İbrahim Paşa, derhal beni çağırttı ve telgrafı uzatarak dedi ki:
"Beni komutan olarak burada bırakacağınızı bildirmiştiniz. Bu hakaret
nedir?." Komutan Paşa’ya Cemiyetce kendisi için aldığımız kararı, bütün
teşkilâta duyuracak kadar zaman geçmediğini, özellikle dağ başında
bulunan subaylarımızın herhangi bir telgraf merkezinden bu gibi
telgrafları çekmelerine engel olmanın bugünlerde güç olacağını kabul
etmesi gerektiğini söyleyerek kendisini yatıştırmaya çalıştım.
Fakat, aradan çok geçmeden, o zaman Yunan Sınırı Komutanı bulunan Muhlis
Paşa, Cemiyetin Manastır’daki Merkez Kurulu tarafından Manastır’a davet
edilmiş... Muhlis Paşa, Ordu Komutanı İbrahim Paşa’dan izin almaksızın
Manastır’a gitmiş. Bu duruma canı sıkılan İbrahim Paşa, Muhlis Paşa’ya
azarlayıcı bir yazı göndermiş.
Bunun üzerine, Muhlis Paşa’yı davet eden Merkez Kurulu, İbrahim Paşa’ya
uzun bir telgraf çekmiş... Bu defa da Mareşal Paşa beni çağırarak telgrafı
gösterdi ve: "ya bu ne?" dedi.
Telgrafı baştan sona kadar okudum. Bu telgrafta Konyar aşiretinden
Mareşal İbrahim Paşa’nın bütün hayatı, geçmişi ve hayatının içyüzü
açıklandıktan sonra, ağır ve hakaret dolu, kelimelerle, istibdat
devrinin, Sultan Hamid kulluğunun ender rastlanır bir örneği olan
İbrahim Paşa’nın hürriyet için çalışan bir çevrede, hürriyet için
çalışanlara komuta etmek cesaretinde bulunmasına şaşılıyor ve hemen
komutanlıktan çekilmesi ihtar ediliyor ve isteniyordu.
Efendiler, bundan sonra, İbrahim Paşa, gerçekten Selânik’te duramadı.
Dediği gibi bir hokkasını alıp gitti.
Bu bilgilerden sonra, Nurettin Paşa’nın, Üçüncü Ordu Komutanı bulunan
babası Mareşal İbrahim Paşa ile Meşrutiyet İnkılâbının yapılmasına ve
ihtilâlin aşırılıktan uzak ölçülerle ve engelsiz olarak yürütülmesine ne
yolda hizmet etmiş olduklarını anlamak kolaylaşmıştır, sanırım.
Denildiği gibi, "ihtilâlin aşırılıktan uzak ölçülerle yürütülmesine" de
etkili olamamışlardır. En ölçüsüz davranışlar, bizzat kendilerine
yapılmış olan davranışlarla görülmüştür.
Hâl Tercümesi Broşüründe Nurettin Paşa’nın
Hal tercümesi broşürünün 4. sayfasında, Nurettin Paşa’nın, Rumeli’den
İstanbul’a yürüyen Hareket Ordusu’na katılarak vatan görevini yerine
getirdiğinden söz edlmektedir. 31 Mart Vak’ası dolayısıyla Rumeli’den
İstanbul’a gönderilen kuvvetlerin Komutanı, rahmetli Hüsnü Paşa idi. Ben
bu kuvvetlerin kurmay başkanı idim. Bu kuvvetlere Hareket Ordusu adını
veren, Hareket Ordusu’nun İstanbul’a kadar gidişini düzenleyen ve
yöneten bendim. Nurettin Bey’in bu kuvvetlere katılarak görev aldığını
bilmiyorum. Nurettin Paşa, birçokları gibi, Hareket Ordusu İstanbul’a
yaklaştığı zaman, Ayastefanos’a veya Makrıköyü‘ne gelmiş olabilir.
Nurettin Paşa, "Yemen Vilâyetinin kurtarılması ve âsilerin sindirilmesi
için yapılan savaşlarda birtakım tümen birliklerine veya müfrezelere
komuta etmiş..."
Her tümen komutanı, her savaşta aynı durumda bulunur. Sonra, "Sana’nın
kurtarılması üzerine, orada yığınak yapmış olan askerî kuvvetlere komuta
etmiş..."
Efendiler, asker olanlar çok iyi bilirler ki, bir yerde çeşitli ordu
birlikleri toplandığı zaman, orada bir merkez komutalığı, bir mevki
komutanlığı, bir bölge komutanlığı veya ordugâh komutanlığı kurulur...
Nurettin Paşa’nın San’a’daki komutanlığı bundan başka bir şey miydi?
Nurettin Paşa, "İmam Yahya ile anlaşma yapması için Ahmet İzzet Paşa’ya
yardımcı olmuş..."
Ahmet İzzet Paşa’ya sormadım. Fakat, İzzet Paşa ile birlikte olup,
çalışmalarına yakından katılan yetkili kimselerin söylediklerine göre,
İmam Yahya ile anlaşma görüşmelerinde Nurettin Paşa hiçbir şekilde
yetkili kılınmamıştır.
Nurettin Paşa, "Balkan Savaşlarına katılma arzusu göstererek Yemen’i
kuzeyinden güneyine kadar geçip Aden-Mısır - Suriye - Konya - İstanbul
yoluyla Çatalca yakınlarında bulunan Başkomutanlık Komuta Merkezine
katılmış ve komutanlığı açık bir tümen bulunmaması dolayısıyla, kendi
isteği ile gönüllü olarak 9. Alay’ın komutasını" üzerine almış..
Nurettin Paşa’nın Yemen’den İstanbul’a gelmek için takip ettiği yol,
Yemen’den İstanbul’a gelen bütün asker ve sivillerin, kısacası herkesin
takip ettiği yoldu. Yol o idi. Nitekim, o tarihte biz de Afrika’da
bulunuyorduk. İstanbul’a gelmek için Afrika çöllerini batıdan doğuya
Mısır’a kadar deve ile geçtikten sonra, İskenderiye ile Triyeste
arasındaki bütün Akdeniz’i ve Adriyatik Denizini güneyden kuzeye ve
Triyeste’den Bükreş‘e kadar Avrupa’yı ve ondan sonra da Karadeniz’i
geçerek aynı komuta merkezine ulaşmıştık, yol buydu.
Nurettin Paşa, bu noktada asıl söylenmesi gereken konudan söz etmiyor.
Nurettin Paşa, albaylıktan binbaşılığa indirildikten sonra, Yemen
birliklerinde görev yapmak üzere yarbaylığa yükseltilmiştir. Bu
yükselmenin gereği olarak, yarbaylıkta Yemen’de iki yıl kalmak lâzım
gelirken, vaktinden önce İstanbul’a gelerek kurtulma yolunu bulmuştur.
Hâl tercümesi broşürünün 6. ve 7. safyalarında, Nurettin Paşa’nın Irak
Komutanlığı‘ndan söz ediliyor ve yerli imkânlara başvurarak yeniden ordu
kurup dost ve düşmanların umduklarının ve beklediklerinin aksine,
yenilgiden zafere ulaşma harikasını gösterdiği belirtiliyor.
Efendiler, Irak seferinde, Nurettin Paşa zamanındaki durumun içyüzü
şundan ibarettir:
İlk Irak Komutanı olan Süleyman Askerî Bey’in yenilgiye uğrayıp intihar
etmesinden sonra, Irak’a Kafkasya’dan yeni birlikler gelinceye kadar
savaşlar İngilizlerin isteğine ve yürüyüş hızlarına bağlı kalmıştır.
Nurettin Paşa, Kütülamare’de İngilizlere yenildikten sonra, gece gündüz
ve hiç bir direnme göstermeden yürüyerek Selmanpak’a kadar perişan bir
şekilde geri çekildi.
İngilizler, Nurettin Paşa’yı kovalayarak Selmanpak’a kadar ilerlediler.
Orada, Kafkasya’dan gönderilmiş olan birlikler, İngiliz birliklerini
karşıladı. Üç gün savaştıktan sonra, Nurettin Paşa yenilgiyi kabul
ederek geri çekilme emri verdi. Birlikler, Diyale Irmağına kadar kuzeye
çekildi. İngilizlerle süvari bağlantısı kurma yolu bile aranmadı.
Halbuki, aynı zamanda, İngilizler de geri çekilmişlerdi. Bu bilgiyi
veren çöl Araplarıydı. Ondan sonra, Nurettin Paşa, kendini toplayıp
yeniden Selmanpâk- Kütülamare yönünde ilerledi.
Kütülamare kuzeyinde, gece İngiliz birlikleri ile karşılaşıldı.
Tedbirsizlik, düzensizlik ve idaresizlik yüzünden, birliklerimiz şafak
vakti düşmanın ateş baskınına uğradı. Er, subay ve komutan olmak üzere
birçok kayıp verildi. Birliklerde panik oldu. Kendiliğinden geri çekilme
başladı. İngilizlerin çekilmesi üzerine ortalık yatıştırılabildi.
Irak’ta yeni birlikler ve yeni araçlarla büyük ve kanlı savaşlar bundan
sonra başlar ki, Nurettin Paşa’nın bunlarla alâkası yoktur.
Broşürün aynı safyalarında, "Nurettin Paşa, İngilizlerden ele geçirdiği
uçaklarla da bir uçak filosu meydana getirmek gibi çok büyük başarılar
göstermiştir" deniliyor.
"Bu iddianın pek cahilce olduğunu söylemek zorundayım. Uçağın ve uçak
filosunun ne olduğunu bilenler, böyle bir iddianın ne kadar gülünç
olduğunu elbette anlarlar.
Büyük Taarruz’da Nurettin Paşa Savaş Meydanını
Broşürün sekizinci sayfasında, Nurettin Paşa’nın dürbünle bakarken
alınmış bir resmi vardır. Bu resmin altında şu sözler yazılıdır:
"26 Ağustos 1922 taarruz günü Kocatepe gözetleme yerinde Karahisar
Meydan Savaşını idare ederken alınan fotoğraflarıdır."
O gün, hep aynı tepedeydik. Dürbünle bakanlar çoktu. Dürbünle en çok
bakanlar, özellikle gözetleme görevi verilen subaylardı. Gerçekten,
Nurettin Paşa’nın da savaş meydanını dürbünle seyretmeyi tercih ettiğini
ben de farketmiştim.
Karahisar-Dumlupınar Meydan Savaşı yapılırken, "Başkomutanlık Meydan
Savaşı‘nın yapıldığı gün" bir aralık, Nurettin Paşa’yı, Kolordu Komutanı
Kemalettin Paşa’nın (şimdiki Berlin Büyükelçisi) gözetleme noktasında,
durumu dürbünle seyrederken buldum. Birliklerimiz düşmanı yakından
sıkıştırmış, nazik ve önemli bir durum ortaya çıkmıştı. "Dürbünle
seyretmeyi bırakınız! Savaşı yakından ve bizzat idare etmek için, ileri
ateş mevzilerine gideceğiz" dedim.
Nurettin Paşa, bu kadar yaklaşmanın doğru olmadığını söyleyerek, gitmek
istemedi. Canım sıkıldı. "Siz burada kalabilirsiniz" dedim. Kemalettin
Sami Paşa’ya: "Siz benimle geliniz!" dedim ve otomobilime yürüdüm.
Kemalettin Paşa: "emredersiniz" dedi ve benimle beraber yürüdü. Bu
davranış üzerine, dürbünün başında yalnız bırakılan Nurettin Paşa’nın da
arkamızdan geldiğini gördük. Dediğim yere gittik. Yunan ordusunun
esareti ile sonuçlanan o savaşı, en ince noktalarına kadar bizzat idare
ediyor ve gereken emirleri, doğrudan doğruya kolordu komutanlarına ve
diğer komutanlara ben veriyordum.
Verdiğim emirlere göre tedbirler alınıp gerekli uygulamalara geçilirken,
Ordu Komutanı Nurettin Paşa yanımda duruyor ve durumu seyrediyordu. Bir
aralık, kolordu komutanını benim yanımdan uzaklaştırarak bazı emirler
vermeye kalkışmış... Kolordu Komutanı bu emirleri uygulanabilir nitelikte
bulmamış; ordu komutanı ile kolordu komutanı arasında neredeyse
saygısızca bir çatışma durumu ortaya çıkmış... Kemalettin Sami Paşa,
Nurettin Paşa’nın yanından biraz sertçe bir davranış ile ayrılmış... Bu
durumun farkına vardım. Kemalettin Sami Paşa’yı yanıma çağırıp,
sakinliği ve disiplini koruması gerektiğini söyledim. Daha sonra, yalnız
olarak Nurettin Paşa’yı çağırttım. Genel olarak bazı sorular sordum ve
anlatmak istedim ki, kolordu komutanına verdiği emrin gerçekten de
uygulanması mümkün değildir. Komutanlar, emir vermiş olmak için emir
vermezler. Gerekli, uygulanabilir olan hususları emrederler ve emir
verirken, kendini, o emri yerine getirecek olanın yerine koymak ve emrin
nasıl yerine getirilip uygulanacağını düşünmek ve bilmek gerekir.
Hâl tercümesi broşürünün 9. sayfasında, Irak’tan sonra "Kafkas Cephesine
gitmiş olan Nurettin Paşa’nın 3. Ordu Bölgeleri Komutanlığı‘nda ve Ordu
Komutanlığı Vekiliği’nde bir süre" bulunduğu yazılıdır. Bu görevlerin
nasıl bir görev olduğunu ve bu sürenin kaç gün olduğunu sormak lâzımdır.
Nurettin Paşa, Kafkas Cephesinden İstanbul’a dönüşünde "Aydın, Muğla ve
Antalya Bölgeleri Komutanı" ünvanı ile İzmir’e gitmiş ve orada bulduğu,
çoğunu 40 yaşından yukarı askerlik çağını aşmış erlerin oluşturduğu
dağınık birkaç birliği yeniden düzenleyerek ve yeni tümenler kurarak 21.
Kolordu’yu meydana getirmiş.
Efendiler, kolordu kurma, işi son zamanda Dünya Savaşı‘nın fantazileri
sırasına geçmişti. Özellikle karşısında düşman bulunmayan sabit
bölgelerde, askerlik şubeleri ve başkanlıkları kuruyormuşçasına bir
kolaylıkla, kolordu komutanlıkları kurulur ve yetkiler verilirdi.
Gerçekten bütün savaş cepheleri imdat diye feryat ederken, 21. Kolordu
değer verilen bir varlık olsaydı, Aydın bölgesinde yüzüstü bırakılmazdı.
Biyografi Broşürüne Göre Nurettin Paşa’nın
Broşürün 16. sayfasında Nurettin Paşa’nın "Anadolu’da Mustafa Kemal Paşa
ve arkadaşlarının girişimleriyle başlayan Millî Mücadele liderleri ile
de ilişki kurarak..." İstanbul’da birtakım önemli işler yaptığından,
sonunda "İngilizler tarafından takibe başlanmış olduğundan" ve "Mustafa
Kemal Paşa’dan aldığı davet yazılarında artık İstanbul’dan çok
Anadolu’da hizmet edilebileceğinin bildirilmesi" üzerine, Anadolu’ya
geçmiş olduğundan söz ediliyor.
Efendiler, Nurettin Paşa’nın İstanbul’da İngilizlerle ve Damat Ferit
Paşa Kabinesi’yle anlaştığını, Ankara’da kurulan Türkiye Büyük Millet
Meclisi’nden ve onun Hükûmetinden habersiz olarak, bizi İstanbul ile
uyuşturmaya çalıştığını ve bu münasebetle arada geçen telgraf
haberleşmeleri üzerine Ankara’ya geldikten sonraki davranışlarını yeri
geldiğinde anlatmıştım. Bunları tekrar etmeyeceğim.
18. sayfada: "yukarıda sayılan vatan hizmetlerini başarı ile yerine
getirmiş olan Nurettin Paşa ile Büyük Millet Meclisi arasında bazı resmî
işlerden dolayı anlaşmazlık çıkması üzerine, kendisi hemen Ankara’ya
gelmiş ve bu anlaşmazlık olumlu bir çözüme bağlanarak giderilmiştir",
ifadesine rastlanmaktadır.
Nurettin Paşa’nın, Hükûmetçe nasıl Merkez Ordusu Komutanlığı‘ndan
alınarak Divan-ı Harb’e verilmek üzere Ankara’ya getirildiğini ve
Meclis’in kendisine karşı gösterdiği şiddetli tepki, idamını isteyecek
kadar ileri gitmişken, Başkomutan sıfatıyla, şahsen Meclis kürsüsünden,
Nurettin Paşa’yı savunarak nasıl kurtarmış olduğumu da açıklamıştım.
Burada yeri gelmişken yalnız bir noktaya dikkatinizi çekmek isterim. Söz
konusu broşürde yer alan ifadeye göre, bir Türkiye Büyük Millet Meclisi
vardır, bir de Nurettin Paşa... Bunlar karşı karşıya gelmişler ve aradaki
anlaşmazlık giderilmiş... Bilindiği gibi, Meclis ile karşı karşıya
gelebilen yalnız Hükûmettir. Meclis’in karşısında Hükûmet vardır. Bir
ordu komutanı, bir vali ve herhangi bir makam sahibi Meclis’in muhatabı
olamaz.
Broşürün 18. sayfasının son satırları, Nurettin Paşa’nın "Tanrının
lûtfuyla, vatanı tehlikeden kurtaran büyük zaferin başarıcısı ve
yaratıcısı olduğunu, millî tarihe bu defa pek önemli ve benzeri
görülmemiş bir şeref ve iftihar sayfası eklemeyi sağlamış bulunduğu..."nu
açıklamaya ayrılmıştır.
Nurettin Paşa, Zaferden Pay Almaya
Efendiler, bu kadar cesaretli bir iddia karşısında şaşırmamak, ve böyle
bir iddiayı garip karşılamamak mümkün değildir. Gerçekten de Nurettin
Paşa, genel saldırıda 1. Ordu Komutanlığı‘nda bulundu. Diğer bütün
komutanlarla birlikte kendisine emrettiğimiz görevleri yapmaya çalıştı.
Bu durum, bütün Türk Ordusuna ve ordumuzun büyük küçük bütün
komutanlarına, subaylarına ve her erine ait olması doğal bulunan bir
başarıyı ve şerefi, Nurettin Paşa’nın kendi şahsına malettirmesini
gerektirmez. Bu iddia kadar anlamsız, asılsız ve ayıp bir şey olamaz.
Nurettin Paşa’yı kazanılan zaferin yaratıcısı gibi göstermek olsa olsa
kendisiyle alay etmek maksadına dayanabilir. Yoksa, Nurettin Paşa, Büyük
Zafer’in şerefinden pay almaya en az hakkı olanlardan biridir.
Efendiler, Büyük Taarruz’da Nurettin Paşa’yı, yalnız saldırının ikinci
günü Kocatepe’de yalnız bırakmıştım. Çünkü, düşmanın yenildiğini ve geri
çekileceğini anlamıştık. Yenilgisini bozguna çevirmek ve geri çekilme
hattını keserek düşman ordusunu esir etmek için, artık Kocatepe’de
değil, durumu daha genel olarak gözden geçirecek ve ona göre etraflı
tedbirler alacak yerde bulunmamız gerekiyordu. O gün bile, Cephe
Komutanı İsmet Paşa’nın uygun görüp, benim imzam ile cesaret verici kısa
bir yazıyı telefonla okuyarak, Nurettin Paşa’nın maneviyatını
kuvvetlendirmek için tedbir almak gereği duyulmuştu.
Nurettin Paşa’yı ve Ordusunu Bizzat Takip Etmek ve
Ondan sonra, Nurettin Paşa’yı ve ordusunu bizzat takip etmek ve
yönetimine müdahale etmek zorunda kaldım. Böyle yapmasaydım. Nurettin
Paşa’nın yaptığı hatâları düzeltmek güçleşirdi. Dumlupınar’da, ordusunun
Kurmay başkanı Emin Paşa’nın ileri hareket için hazırladığı harekât
emrinin kapsamını anlamayan fakat anlamamış değil de daha iyisini
düşünmek ve yapmak istiyormuş gibi davranan Nurettin Paşa’nın bir
kararsızlığa düşmesi üzerine, kararsızlıkla geçirilecek zaman olmadığını
hatırlatarak gereken talimatı bizzat yazdırdığım zaman, Nurettin Paşa
bana demişti ki: "Paşam, siz bizi yalnız ve serbest bırakmıyorsunuz!"
Buna, orada bulunan Genelkurmay Başkanı Fevzi Paşa Hazretleri, ciddî bir
dille ve şu yolda cevap verdi. "Paşa, paşa"dedi. "Bu ordu, bizim ve
bütün memleketin göz bebeğidir. Onun sevk ve idaresini rastlantıya
bırakamayız!"
Dumlupınar’dan Uşak’a giderken, yolda Nurettin Paşa’nın aldığı
tedbirlerdeki yetersizliğin farkına varıp, Nurettin Paşa’nın tümenlerine
bizzat emir vererek tedbir aldırmasaydım, Trikopis’in esir düşmesi
mümkün olmayabilirdi. Uşak’ta beklenmedik kötü bir durumla
karşılaşabilirdik. İzmir’e vardıktan ve Hükûmet Dairesine girdikten
sonra, güneyden gelen top ve tüfek seslerini bizzat işitip, Nurettin
Paşa’nın tedbirsizliğini ve gafletini anlayıp doğrudan doğruya kendim
emir vererek tedbir aldırmasaydım, İzmir’e girmiş ve İzmir sokaklarında
halkın arasına karışmış olan birliklerimizin, biz de içinde olduğumuz
halde, paniğe kapılarak darmadağın olması ihtimalden uzak değildi.
İşbilirlik ve ileri görüşlülük iddiasında bulunan Nurettin Paşa’nın,
İzmir’de yabancı memurlarla yaptığı kayda geçmiş konuşmasını bizzat
düzeltmeseydim, İzmir’e girmekten doğan genel sevincin sönmesine yol
açacak durumlardan kaçınmak belki de mümkün olmayacaktı.
Efendiler, bu söylediklerim, ordunun bütün ileri gelenlerince bilinen
gerçeklerdir. Bu gerçekleri yalnız bir kişinin farketmediği anlaşılıyor.
O da, Nurettin Paşa’dır. Kuşatıcı, galip, fâtih, gazi ünvanlarıyla
kendini hatırlatmak gibi çocukça bir sevdaya kapılan Nurettin Paşa’nın,
"Kütülâmare Kuşatıcısı Nurettin Paşa" diye bir kartını görmüştüm.
Nurettin Paşa, bu kartı, Taşköprü‘de otururken, Kastamonu Valisi ve o
bölgenin komutanı bulunan Muhittin Paşa’ya (şimdiki Kahire Büyükelçisi)
göndermiş. Kartın boş yerlerine yazdığı yazılarda, karttaki ünvana
işaret ederek, "bunu da benden kimse alamaz ya!" diye bir ibare vardı.
Muhittin Paşa, bu kartı ve karttaki yazıyı, akıl ve ferasetle bağdaşır
görememiş ve dikkate değer bulmuş olduğundan aynen bana göndermişti.
Evet, onu ondan kimse geri alamaz. Fakat onu, ona veren de yoktur. Her
başarılı savaşa katılan kimsenin, hakkı olmadığı halde kendisini
başarının tek kazanıcısı ve galibi ilân etmesi, örnek alınacak bir ahlak
kuralı değildir. Memleketin çocuklarına, böyle asılsız tarz ve tavırlar
takınma alışkanlıkları veremeyiz. Gelecek nesillere, böyle havadan
galip, fatih olunabileceği gibi sakat bir düşünceyi miras bırakamayız.
Hal tercümesi broşürünün kapağındaki gazi ünvanının kullanılmasına
gelince, bu ünvanı Nurettin Paşa’ya (A.S) harfleri verebilir. Fakat,
gerçek ve kanun bununla yalnız ve sadece alay eder. Gerçi savaşa "ya
şehit ya da gazi olmak için" gidilir. Genel olarak, kahramanlık
meydanında ölenlerin hepsine şehit derlerse de, sağ kalanların hepsine
gazi ünvanı verilmez. Bu ünvanı ancak kanun verir. Medenî bir milletin
yüksek çıkarları uğruna yapmaya mecbur olduğu harpler, Arap
aşiretlerinin dolayısıyla biribirine karşı açtıkları gazve değildir.
Öyle bile olsa, bu savaştan sağ salim çıkanlara belki yalnız anaları
babaları takdir için, "benim gazi oğlum!" diyerek övünürler. Fakat
millet ve tarih ünvan vermekte o kadar cömert değildir.
Hal tercümesinin son safyasından da bir cümle alarak bu hikâyeye son
verelim:
Nurettin Paşa, "Irak Cephesinde iken yerli halk tarafından kendisine
verilmiş bulunan, Peygamber Hazretleri’nin Kerbelâ‘da yatan torunu İmam
Hüseyin Hazretleri’nin mübarek kılıcını taşımakla şeref duymaktadır."
Efendiler, bu ne laftır!
Kerbelâ, Peygamberin torunu, imam, mübarek kılıç, şeref duymak gibi,
cahil takımının hoşuna gidecek laflarla milleti kandırma politikasını
benimseyenler, artık insaf etsinler!... Millet de, dikkat ve uyanıklığını
arttırsın!...
Efendiler, tek başlarına hareket ederek başarı elde edemeyeceklerini
anlayan bazı kimseler de ikiyüzlü davranışlarla içimize girme yolunu
bulabilmişlerdir. Bunların içyüzü, İkinci Meclis toplanıp göreve
başladıktan sonra görülecektir.
Lozan Barış Antlaşması
Türkiye Büyük Millet Meclisi’nin ikinci seçim dönemi, yeni Türkiye
Devleti’nin tarihinde, mutlu bir geçiş devresine rastladı. Gerçekten de
dört yıllık Bağımsızlık Mücadelemiz, milletimizin şanına layık bir barış
ile sonuçlanmış bulunuyordu.
24 Temmuz 1923’te, Lozan’da imza edilen antlaşma, 24 Ağustos 1923’te
Meclis’te onaylandı.
Mondros Ateşkes Anlaşmasından Sonra Türkiye’ye
Efendiler, Mondros Ateşkes Anlaşması‘ndan sonra, düşman devletler
tarafından Türkiye’ye dört defa barış şartları teklif edilmiştir.
Bunların birincisi, Sevres taslağıdır. Bu taslak, hiçbir görüşmenin
ürünü olmayıp İtilâf Devletleri tarafından Yunan Başvekili Mösyö
Venizelos’un da katılmasıyla düzenlenmiş ve Vahdettin’in Hükûmeti
tarafından, 10 Ağustos 1920’de imza edilmiştir.
Bu taslak, Türkiye Büyük Millet Meclisi’nce tartışılmaya değer bile
sayılmamıştır.
İkinci barış teklifleri, Birinci İnönü Savaşı‘ndan sonra toplanan Londra
Konferansı‘nın sonunda 12 Mart 1921 tarihinde yapılmıştır. Bu teklifler,
Sevres Antlaşması‘na bazı değişiklikler getiriyor ise de, üzerinde
durulmamış olan meselelerde Sevres taslağındaki maddelerin olduğu gibi
bırakıldığını kabul etmek gerekir.
Bu teklifler, bizce tartışmaya yol açmadan İkinci İnönü Savaşı‘nın
başlamasıyla sonuçsuz kalmıştır.
Üçüncü Barış teklifleri 22 Mart 1922’de, yani Sakarya Zaferinden ve
Fransızlarla imzalanan Ankara Anlaşması‘ndan sonra ve yakında yeni bir
saldırımızın beklendiği sıralarda, Paris’te toplanan İtilâf Devletleri
Dışişleri Bakanları tarafından yapılmıştır. Bu tekliflerde, artık işe
Sevres taslağını temel olarak ele alma şeklinden vazgeçilmiş ise de, ana
çizgileri ile millî gayemizi gerçekleştirmekten uzaktı.
Dördüncü teklif Lozan Antlaşması‘nın imzalanmasıyla sonuçlanan
görüşmelerdir.
İtilâf Devletleri’nce Türkiye’ye kabul ettirilmesi düşünülen esaslar
ile, Millî Mücadele sayesinde ulaşılan sonucu açıkça gözler önüne
serebilmek için, bu dört türlü teklif arasıda en önemli noktaları içine
alacak şekilde kısa bir karşılaştırma yapmayı yararlı sayarım:
I. SINIRLAR
-----------
### A) TRAKYA SINIRI
Sevres’de: Çatalca hattından biraz ileride bulunan
Podima-Kalikratya hattı.
Mart 1921 teklifinde: Söz konusu edilmemiştir.
Mart 1922 teklifinde: Tekirdağ bize, Babaeski,
Kırkkilise ve Edirne Yunanlılara kalacak şekilde bir hat.
Lozan’da: Karağaaç‘da bizde olmak üzere Meriç hattı.
### B) İZMİR BÖLGESİ
Sevres Taslağında: Bu bölgenin sınırları, Kuşadası,
Ödemiş, Salihli, Akhisar ve Kemer İskelesine az çok yakın yerlerden
geçmektedir.
Bu bölge, Türk hâkimiyetinde kalacak, fakat Türkiye, bu hâkimiyetini
kullanma hakkını Yunanistan’a devredecek, Türk hâkimiyetinin belirtisi
olarak, İzmir şehrinin dış siperlerinden birinde Türk bayrağı bulunacak.
Bir bölge meclisi toplanacak ve beş yıl sonra bu meclis, bu bölgenin
sürekli olarak Yunanistan’a katılmasına karar verebilecekti.
Mart 1921 teklifinde: İzmir şehri Türk hâkimiyetinde kalacak, İzmir
şehrinde bir Yunan kuvveti bulunacak ve İzmir bölgesinin geri kalan
yerlerinde çeşitli unsurların nüfus oranlarına göre oluşturulacak bir
jandarma birliği görev alacak ve buna İtilâf Devletleri’nin subayları
komuta edecek.
Yönetim işlerinde de yine aynı nüfus oranı göz önünde bulundurulacak,
bölgenin Milletler Cemiyeti’nce tayin edilecek bir Hristiyan valisi
olacak, bunun yanında seçim yoluyla kurulmuş bir meclis ile bir danışma
kurulu bulunacak. Valilikçe, Türkiye’ye gelir artışına göre ayarlanacak
bir vergi konacak. Bu anlaşma beş yıl süre ile geçerli olup iki taraftan
birinin isteği üzerine Milletler Cemiyeti’nce değişikliğe
uğratılabilecek.
Mart 1922 teklifinde: Bütün Anadolu ve dolayısıyla İzmir’de bize geri
verilecek yolunda aldatıcı bir vaat. İzmir Rumlarının yönetime adaletli
bir şekilde katılmasını sağlamak için ve aynı hakkın Yunanistan’da
kalacak Edirne Türkleri’ne de verilmesi şartıyla bir yöntem tespiti
konusunda İtilâf Devletleri, Türkiye ve Yunanistan ile anlaşacaklardır.
Lozan’da: Elbette bu gibi meseleler söz konusu bile
edilmemiştir.
### C) SURİYE SINIRI
Sevres’de: Akdeniz kıyısında aşağı yukarı Karataş
Burnundan başlayarak Osmaniye, Bahçe, Gaziantep, Birecik, Urfa, Mardin
ve Nusaybin’i epey güneyde ve Suriye topraklarında bırakan bir sınır.
Mart 1921’de: Aşağı yukarı şimdiki sınır olmak üzere
Fransızlar’la ayrıca bir anlaşma imzalanmıştır.
Lozan’da: 20 Ekim 1921 tarihli Ankara Anlaşması‘ndaki
sınır olduğu gibi bırakılmıştır.
### D) IRAK SINIRI
Sevres’de: İmadiye bizde kalmak şartıyla, Musul ilinin
kuzey sınırı.
Mart 1921 teklifinde: Söz konusu edilmemiştir.
Mart 1921 teklifinde: Söz konusu edilmemiştir.
Lozan’da: Çözümü daha sonraya bırakılmıştır.
### E) KAFKAS SINIRI
Sevres’de: Türk, Ermeni sınırının belirlenmesi Amerika
Cumhurbaşkanı Wilson’a bırakılmıştır. Wilson, sınır olarak Karadeniz
kıyısında Giresun’un doğusundan başlayan, Erzincan’ın batı ve
güneyinden, Elmalı, Bitlis ve Van Gölü‘nün güneyinden geçen birçok
noktada Dünya Savaşındaki Türk-Rus Cephesini izleyen bir hattı
göstermiştir.
Mart 1921 teklifinde: Miletler Cemiyeti, bir Ermeni
yurdu kurulması için doğu illerinden Ermenistan’a bırakılacak
toprakların tespiti için bir komisyon kuracak, Türkiye bu komisyonun
kararını kabul edecek.
Lozan’da: Bu konu ortadan kaldırılmıştır.
### F) BOĞAZLAR BÖLGESİ
Sevres’de: Rumeli’nin Türkiye’de kalan bütün
parçaları.
Anadolu’nun Adalar Denizi üzerinde aşağı yukarı İzmir bölgesinin
sınırından başlayarak Manyas Gölü‘nün güneyine, Bursa’nın ve İznik’in
biraz kuzeyinden ve Sapanca Gölü‘nün batı ucundan Ahabadr Deresinin göle
döküldüğü yere kadar uzanan bir hatla sınırlandırılmış bölge. Bu
bölgelerde asker bulundurmak ve askerî harekâtta bulunmak hakkı yalnız
İtilâf Devletlerine aittir. Bu bölgedeki Türk jandarması da İtilâf
devletleri’nin komutası altında olacaktır.
İtilâf Devletleri, bu bölge içinde, askerî maksatlarla kullanılabilecek
yol ve demiryolu yapımını yasaklayabileceği gibi, yapılmış olan
yollardan bu gayeyle kullanılacak olanları da tahrip ettirilebilecektir.
Mart 1921 teklifinde: Çanakkale güneyinde Bozcaada
karşısından Karabiga’ya çekilen hattın kuzeyi ile Boğaziçi’nin her iki
yakasında 25 kilometrelik bir bölge.
Çanakkale Boğazına hâkim olan her iki tarafındaki adalar.
İtilâf Devletleri yalnız Yunanistan’a kalacak olan Gelibolu ve bize
kalacak olan Çanakkale’de asker bulunduracak böylece İstanbul’u ve İzmit
yarımadasını boşaltacak, Türkiye’nin İstanbul’da asker bulundurmasına ve
Anadolu’dan Rumeli’ye ve Rumeli’den Anadolu’ya asker geçirmesine izin
verecektir.
Mart 1922 teklifinde: Çanakkale’nin güneyinde Erdek
Yarımadası dışarıda kalmak üzere Çanakkale Sancağı, Boğaziçi’nin
güneyinde o zaman tarafsız sayılan bölge, yani aşağı yukarı İzmit
Yarımadası askersiz bölge olacaktır.
Bizde İtilâf Devletleri’nin işgâl kuvvetleri kalmayacaktır.
Lozan’da: Gelibolu Yarımadası ile Kumbağı, Baklaburnu hattının
güneydoğusu, Çanakkale bölgesinde, kıyıdan yirmi kilometrelik bir yer ve
Boğaziçi’nin iki yakasında kıyıdan onbeş kilometrelik birer bölge ve
Marmara’da da İmralı dışındaki adalarla İmroz ve Bozcaada, askerden
arınmış bir duruma getirilecektir.
Hiçbir yerde İtilâf Devletleri’nin işgal kuvvetleri kalmayacaktır.
2. GÜNEYDOĞU ANADOLU
--------------------
Sevres’de: Fırat’ın doğusunda ve Ermenistan, Irak ve
Suriye arasında kalan bölge için İtilâf Devletleri temsilcilerinden
kurulacak bir komisyon özerk bir yönetim şekli hazırlayacaktır.
Antlaşmanın imzalanmasından bir yıl sonra bu bölgenin Kürt halkı
Milletler Cemiyeti Meclisi’ne başvurarak Kürtlerin çoğunluğunun
Türkiye’den ayrı bağımsız bir devlet kurmak istediklerini ispat ederse
ve Meclis’de bunu kabul ederse, Türkiye bu bölgedeki her türlü
haklarından vazgeçecektir.
Mart 1921 teklifinde: İtilâf Devletleri, şimdiki
durumu gözönünde tutularak, bu konuda Sevres taslağında değişiklik
yapılmasını dikkate alma eğilimindedir. Şu şartla ki, özerk yönetilen
bölgelerle Kürt ve Asuri-Geldanî çıkarlarının yeterince korunması için
tarafımızdan kolaylıklar gösterilsin...
Mart 1922 teklifinde: Söz konusu edilmemiştir.
Lozan’da: Elbette söz konusu ettirilmemiştir.
3. EKONOMİK ÇIKAR BÖLGELERİ
---------------------------
Sevres Antlaşmasından sonra İtilâf Devletleri’nin aralarında imza
ettikleri üçlü anlaşmaya göre:
a) Fransız çıkar bölgesi: Suriye sınırıyla aşağı
yukarı Adana ilinin batı ve kuzey sınırı, Kayseri ile Sivas’ın
kuzeyinden geçen ve Muş‘u dışarıda bırakarak bu kasabaya yaklaştıktan
sonra Cizre’ye giden bir hattın içinde kalan bölge.
b) İtalyan çıkar bölgesi: İzmit Yarımadasından
çıktıktan sonra Afyonkarahisar’a kadar Anadolu demiryolu hattı ve oradan
Kayseri yakınlarında Erciyes Dağı yöresine kadar giden hatla İzmir
bölgesi, Adalar Denizi, Akdeniz ve Fransız bölgesi arasında kalan bölge.
Mart 1921’de: Bekir Sami Bey ile Fransız ile İtalyan
Dışişleri Bakanları arasında imza olunup Hükûmetçe reddedilen
anlaşmalara göre:
a) Fransız çıkar bölgesi: O sırada Fransız işgali
altında bulunan yerlerle Sivas, Elâzığ ve Diyarbakır illeri.
b) İtalyan çıkar bölgesi: Antalya, Burdur, Muğla,
Isparta Sancaklarıyla Afyonkarahisar, Kütahya, Aydın ve Konya
Sancaklarının daha sonra tayin edilecek kısımları.
Mart 1922 teklifinde: Söz konusu edilmemiştir.
Lozan’da: Söz konusu edilmemiştir.
4. İSTANBUL
-----------
Sevres’de: Antlaşma samimiyetle uygulanmadığı takdirde
İstanbul da bizden alınacaktır.
Mart 1921 teklifinde: Bu tehdidin kalkacağı,
Türkiye’nin İstanbul’da asker bulundurulabileceği ve Boğaziçi’nin
çevresindeki askerden arınmış bölgeden askerî kuvvet geçirilmesine izin
verileceği belirtilmiştir.
Mart 1922 teklifinde: İstanbul’dan çıkarılacağımız
tehdidinin kaldırılacağı ve İstanbul’da bulundurulabilecek Türk
kuvvetinin arttırılacağı vaad edilmektedir.
Lozan’da: Söz konusu olmamıştır.
5. VATANDAŞLIK
--------------
Sevres’de: Gerek Yunanistan’da dahil olmak üzere
İtilâf Devletleri’nden gerek yeni kurulan devletlerden birinin
(Ermenistan v.b) vatandaşlığına girmek isteyen Türk uyruklulardan hiç
kimseye Türk Hükûmeti’nce engel olunmayacak ve bunların yeni
vatandaşlığı kabul edilecektir.
Mart 1921 teklifinde: Söz konusu edilmemiştir.
Mart 1922 teklifinde: Söz konusu edilmemiştir.
Lozan Antlaşmasında: Söz konusu edilmemiştir.
Ancak, görüşmeler sırasında, İtilâf Devletleri, bir kimsenin
vatandaşlığını belirleme hususunda, Türkiye’deki yabancı elçilik ve
konsoloslukların verecekleri belgelerin yeterli sayılmasını
istemişlerdir. Bu teklif, Sevres taslağının yukarıda söz konusu olan
128. maddesinin yeni bir şekliydi. Hiç şüphe yok ki tarafımızdan
reddedilmiştir.
6. HUKUKİ KAPİTÜLASYONLAR
-------------------------
Sevres’de: İngiltere, Fransa, İtalya ve Japonya’nın
temsil edildikleri dört üyeden kurulu bir komisyon, kapitülasyonlardan
yararlanan diğer devletlerin uzmanlarıyla birlikte yeni bir şekil
düzenleyecek ve Osmanlı Hükûmeti’ne danıştıktan sonra bu şekli tavsiye
edebilecek.
Osmanlı Hükûmeti bu şekli kabul edeceğini şimdiden taahhüt edecek.
Mart 1921 teklifinde: Bu komisyonda Türkiye’nin de
temsil edilmesine İtilâf Devletleri razı olmaktadır.
Mart 1922 teklifinde: Aynı teklif.
Lozan’da: Kapitülasyonlarla ilgili hiçbir kayıt
yoktur.
Danışma niteliğinde olmak üzere, birkaç yabancı uzmanı beş yıl için
hizmetimize almayı kabul ettik.
7. AZINLIKLARIN KORUNMASI
-------------------------
Sevres’de: 1918 Ateşkes Antlaşmalarından sonra yapılan
bütün antlaşmalarda yer alan hükümlerden başka, Türkiye’ye, özellikle
aşağıdaki hususlar kabul ettirilmek istenmiştir:
a) Yerlerinden ayrılmış olan ve Türk olmayan bütün
halkın eski yerlerine gönderilmesi.
Başkanları Milletler Cemiyeti’nce tayin edilecek olan hakem komisyonları
aracılığıyla bunların haklarının geri verilmesi; bu komisyonlar
istedikleri takdirde, Türk olmayan halkın zarar görmüş mal ve
mülklerinin onarımı için de ücretleri Hükûmetçe ödenecek işçilerin
sağlanması, zorla göç ettirme ve buna benzer işlerde parmağı bulunduğu,
söz konusu komisyonlar tarafından iddia edilen bütün şahısların sürgün
edilmesi vb.
b) Türk Hükûmeti, azınlıkların parlamentoda kendi
nüfusları oranında temsil edilmelerini sağlayan ve bir seçim kanunu
tasarısını, iki yıl içinde İtilâf Devletleri’ne sunacaktır.
c) Patrikhaneler ile bunlara benzer kuruluşlara
tanınmış olan bütün imtiyazlar arttırılarak daha da sağlamlaştırılmakta
ve bunların idare ettikleri okul, yetimhane v.b. konusunda ogüne kadar
hükûmetin sahip olduğu sınırlı denetleme hakkı da elinden alınmaktadır.
d) İtilâf Devletleri, Milletler Cemiyeti Meclisi’nin
görüşünü aldıktan sonra, bu kararların uygulanmasını sağlayacak gerekli
tedbirleri tespit edecektir. Türkiye bu konuda sonradan alınacak her
tedbiri kabul edeceğini şimdiden taahhüt edecektir.
Mart 1921 teklifinde: Azınlıklar söz konusu
edilmemiştir. Bu teklifte Sevres’de yapılacak değişiklikler yer aldığı
değiştirilmeyeceği sonucu çıkarılabilir.
Mart 1922 teklifinde: Türkiye ve Yunanistan’daki
azınlıklarla ilgili bir sıra tedbirin teklif edileceği ve bunların
gereğince uygulanmasını kontrol için Milletler Cemiyeti’nce komiserler
tayin edileceği yazılıdır.
Bu bir sıra tedbirin neler olduğu açıklanmamıştır.
Lozan’da: Misak-ı Millî‘mizde kabul etmiş olduğumuz
üzere ve yalnız Müslüman olmayanlar için Dünya Savaşı‘ndan sonra yapılan
bütün milletler arası antlaşmalarda yer alan hükümler.
8. ASKERLİKLE İLGİLİ HÜKÜMLER
-----------------------------
Sevres’de:
a) Türkiye’nin Silâhlı kuvvetleri şu sayıları
aşmayacaktır.
Saray Muhafız Birliği - 700 Kişi
Jandarma - 35.000 Kişi
Jandarma’yı desteklemek üzere özel birlikler - 15.000 Kişi
Toplam 50.700 Kişi
Bu sayıya Harp Akademisi ve askerî okullar öğrencileri ile, depo
birliklerinde ve çeşitli görevlerde çalışan er ve subaylar da dahildir.
Özel birliklerin 15 batarya dağ topu bulunabilecek, çöl veya ağır top
olmayacaktır.
Memleket, çeşitli bölgelere ayrılacak ve her bölgede bir jandarma
birliği (legion) bulunacaktır.
Jandarmanın topu ve teknik araçları bulunmayacaktır.
Özel birlikler, kendi bölgelerinin dışında kullanılmayacaktır.
Jandarma subayları arasında, sayıları 1.500’ü geçmemek üzere yabancı
subaylar bulunacaktır. Her bölgedeki yabancı subaylar aynı milletten
olacaktır.
Daha sonra tespit edilecek olan bu bölgelerin sayısı belirtilmemiş
olmakla birlikte, bunun İtilâf Devletleri’nin düşüncesine göre, en az
dört olacağı, antlaşmanın bazı hükümlerinden ve özellikle bir birliğin
kuvvetinin bütün birlikler kuvvetinin dörtte birini aşmayacağı yolundaki
hükümden çıkarılabilir. Böylece İngiliz, Fransız ve İtalyan subaylarının
birer bölgesi bulunacağı gibi, Belki Yunanistan’a belki de ileride
Ermenistan’a birer bölge verilmesi düşünülmüştür.
Özel birliklerin erleriyle, jandarmalar hep paralı olup bunlar en az iki
yıl askerlik yapacak ve mecburî askerlik hizmeti kalkacaktır.
Her bölgedeki birliğe alınacak er ve çeşitli unsurların birlikte temsil
edilmesine mümkün olduğu kadar dikkat edilecektir.
Deniz kuvvetlerimiz, yedi gambot ve altı torpidoyu geçmeyecek, hiç bir
uçağımız ve güdümlü balonumuz olmayacaktır.
İtilâf Devletleri’nin kara, deniz ve hava denetleme komisyonlarının
memleketimiz içinde her türlü denetleme hakları olacaktır. Özellikle
Kara Denetleme Komisyonu:
Türkiye’nin kullanabileceği, polis, gümrükçü, orman korucusu vb.
görevlilerin sayısını belirleme, artacak silâh ve cephanemizi teslim
alma, memleketimizi bölgelere ayırma, her bölgede bulunacak jandarma ve
özel birlik sayısını tespit etme, bunların hangi işlerde ve ne şekilde
çalıştırıldıklarını denetleme, yabancı subayların sayılarını ve
oranlarını tayin etme, Hükûmetle işbirliği yaparak yeni silâhlı
kuvvetlerimizi düzenleme gibi işlerle görevli olacaktır.
Mart 1921 teklifinde: Jandarma sayısı 45.000’e, özel
birliklerin sayısı 30.000’e çıkarılmıştır.
Jandarmanın memleket içindeki dağıtım şekli, yukarıda sözü edilen İtilâf
Devletleri temsilcilerinden kurulu Denetleme Komisyonu ile Hükûmet
arasında anlaşmaya varılarak tespit edilecektir.
Jandarma subay ve astsubay oranı arttırılacaktır. Yabancı subayların
sayısı azaltılacak ve bunların birliklere dağıtılması Denetleme
Komisyonu ile hükûmet arasındaki anlaşmaya göre kararlaştırılacaktır
(Bununla, belki de her bölgede aynı milletten yabancı subayların
bulunmayacağı kastedilmiştir).
Mart 1922 teklifinde: Paralı asker şeklinin devam ettirilmesi,
jandarmanın 45.000’e, özel birliklerin 40.000’e çıkarılması.
Jandarma’da, yabancı subaylara görev verilmesi Türkiye’ye tavsiye
edilmekle birlikte, bu nokta şart olarak ileri sürülmemektedir.
Lozan’da: Trakya ve Boğazlar’da askerden arınmış duruma getirilen
bölgelerle ilgili sınırlandırmalar dışında hiçbir kayıt yoktur. Üstelik,
Boğaziçi’nin iki yakasındaki askerden arınmış bölgede, 12.000 asker
bulundurabilme hakkını elde etmişizdir.
9. CEZA
-------
Sevres Projesinde: Türkiye harp sırasında harp
kurallarına aykırı şekilde hareket etmiş veya Türkiye içinde zulüm
yapmış, zorla sürgün etme v.b. işlere karışmış olan kimseleri,
istedikleri takdirde, İtilâf Devletleri’ne (Yunanistan dahil) ve
Türkiye’den toprak almış devletlere (Ermenistan v.b.) teslim edecektir.
Bu gibi kimseler, kendilerini isteyen devletin Divan-ı Harb’i tarafından
yargılanıp cezalandırılacaktır.
Mart 1921 teklifinde: İtilâf Devletleri’nin teklifinde
bundan söz edilmemiştir. Ancak, Bekir Sami Bey’in, İngilizler’le imza
etmiş olduğu esirlerin geri verilmesi ile ilgili sözleşmede, elimizdeki
bütün İngilizleri serbest bırakarak bir kısım Türkleri suçlu sayıp
İngilizlerin elinde bırakmaya razı olması, Sevres taslağında yer alan
önceki hükümlerin daha hafifletilmiş şeklinden başka bir şey değildir.
Mart 1922’de: Bu konu üzerinde durulmamıştır.
Lozan’da: Bundan söz edilmemiştir.
10. MALİ HÜKÜMLER
-----------------
Sevres’de: İtilâf devletleri, Türkiye’ye yardım olsun
diye, İngiliz, Fransız ve İtalyan temsilcilerinden kurulu bir Maliye
Komisyonu oluşturacaklar; bu komisyonda danışman olarak bir Türk
komiseri bulunacaktır.
Bu komisyonun görev ve yetkileri aşağıdaki şekilde olacaktır:
a) Türkiye’nin gelirlerini korumak ve arttırmak için
her türlü tedbiri alacaktır.
b) Türk Meclis-i Mebusanı‘na sunulacak olan bütçe,
daha önce Maliye Komisyonu’na verilecek ve onun kabul ettiği şekilde
Meclis’e gönderilecektir. Meclis’in yapacağı değişiklikler, ancak
komisyonca uygun görülürse yürürlüğe konabilecektir.
c) Komisyon, malî kanun ve tüzüklerin uygulanmasını,
doğrudan doğruya kendisine bağlı bulunan ve üyeleri kendisinin uygun
bulacağı kimselerden seçilip tayin edilecek olan Türk Maliye Teftiş
Kurulu aracılığıyla denetleyecektir.
d) Düyûn-ı Umumiye İdaresi ve Osmanlı Bankası ile
anlaşarak Türkiye’nin para işlerini düzenleyecek ve düzeltecektir.
e) Türkiye’nin, Düyûn-ı Umumiye’ye ayrılan gelirleri
dışındaki bütün gelirleri bu Maliye Komisyonu’nun emrine verilecektir.
Komisyon bunlarla:
Önce, kendisine ve Türkiye’de kalacak olan İtilâf Devletleri işgal
kuvvetlerine ait giderleri karşıladıktan sonra, 30 Ekim 1918 tarihinden
beri İtilâf Devletleri ordularının gerek bugünkü Türkiye’de gerek
Osmanlı İmparatorluğu’nun başka yerlerindeki giderlerini ödeyecektir.
İkinci olarak, Türkiye yüzünden zarar görmüş olan İtilâf Devletleri
uyruklarının zarar ve ziyanını ödeyecektir.
Türkiye’nin ihtiyaçları bundan sonra dikkake alınacaktır.
f) Hükûmetçe verilecek her bir imtiyaz için Maliye
Komisyonu’nun uygun bulması şarttır.
g) Bugün yürürlükte olan, bazı gelirlerin doğrudan
doğruya Düyûn-ı Umumiye tarafından toplanması şekli, Komisyonun onayı
ile mümkün olduğu kadar genişlemesine yaygınlaştırılacak ve bütün
Türkiye’ye uygulanacaktır.
Gümrükler, Maliye Komisyonu tarafından tayin veya işten çıkarılabilecek
ve kendisine karşı sorumlu olacak bir genel müdürün yönetiminde
bulunacaktır.
Mart 1921 teklifinde: Yukarıda sözü edilen Maliye
Komisyonu, Türk Maliye Nâzırı‘nın gönüllü başkanlığı adı altında
bulunacaktır. Komisyonda bir Türk temsilci bulunacak ve bunun, Türk
Maliyesi ile ilgili konularda oyu olacaktır. İtilâf Devletleri’nin malî
çıkarları ile ilgili konularda ise, Türk temsilcinin yetkisi, ancak
danışma niteliğinde olacaktır.
Türk Parlamentosu, Türk Maliye Nâzırı ile Maliye Komisyonu tarafından
ortaklaşa hazırlanacak olan bütçede değişiklik yapma yetkisini
taşıyacaktır. Fakat bu değişiklik bütçenin denkliğini bozacak şekilde
ise, bütçe onaylanmak üzere yeniden Maliye Komisyonu’na gönderilecektir.
Türk Hükûmeti, imtiyazlar verme hakkını yine elde edecektir. Ancak, Türk
Maliye Nâzırı bu konudaki sözleşmelerin, Türk hazinesinin çıkarlarına
uygun olup olmadığını, Maliye Komisyonu ile birlikte inceleyecektir ve
bu konuda ortaklaşa bir karar alacaktır.
Mart 1922 teklifinde: Maliye Komisyonu kurulmasından
vazgeçilmektedir. Fakat, İtilâf Devletleri’ne olan savaştan önceki
borçların ve aşırı olmayan bir tazminatın ödenmesi konusundaki gerekli
denetlemenin Türk hâkimiyeti ilkesi ile bağdaştırılmasına
çalışılacaktır.
Savaştan önceki Düyûn-ı Umumiye Komisyonu olduğu gibi bırakılacak,
yukarıda belirtilen iş için İtilâf Devletleri’nce bir dağıtım komisyonu
kurulacaktır.
Lozan’da: Bu gibi bağlayıcı hükümlerin hepsi
kaldırılmıştır.
11. EKONOMİK HÜKÜMLER
---------------------
Sevres’de: Kapitülasyonlardan yararlama hakkı,
savaştan önce bunlardan yararlanan İtilâf Devletleri uyruklularına geri
verilecek; bu hak, bunlardan daha önce yararlanmamış olan Yunanistan,
Ermenistan v.b. devletler uyruklarına da tanınacaktır.
(Bu haklar arasında, birçok vergiden sorumlu olmama hakkının bulunduğu
Devletleri’nden birinin vatandaşlığına girmesine engel olma hakkının
bizden alındığı hesaba katılırsa, bu hükmün genişliği daha iyi
anlaşılır).
Gümrük tarifeleri için 1907 tarifesi (% 8) yeniden yürürlüğe
konulmaktadır.
Türkiye, İtilâf Devletleri gemilerine en azından Türk gemilerine verdiği
hakkı tanıyacaktır.
Yabancı postalar yeniden kurulacaktır.
Mart 1921 teklifinde: Bazı şartlara bağlı olarak
yalnız yabancı postaların kaldırılmasının düşünüleceği söylendiğine
göre, diğer hükümler olduğu gibi bırakılmaktadır.
Mart 1922 teklifinde: İngiliz, Fransız, İtalyan, Japon
ve Türk temsilcilerinden ve kapitülasyonlardan yararlanan öteki
devletlerin uzmanlarından oluşan bir komisyon, barışın yürürlüğe
girmesinden sonra geçecek üç ay içinde, İstanbul’da toplanıp
kapitülasyon sisteminin değiştirilmesiyle ilgili teklifler
hazırlayacaktır.
Bu teklifler, malî konularda, yabancı uyrukluların Türklerle eşit vergi
vermesini sağlayacaktır. Bu tekliflerde, gümrük vergisinde gerekli
görülecek değişikliklerin yapılmasına da yer verilecektir.
Lozan’da: Kapitülasyonların her türlüsü, kökünden ve
sonsuza kadar kaldırılmıştır.
12. BOĞAZLAR KOMİSYONU
----------------------
Sevres’de: Kendisine ait bayrağı, bütçesi ve polis kuvveti bulunacak
olan bu komisyon, gemilerin boğazlardan geçmesi, fenerler, kılavuzluk
v.b. işlerle uğraşacak ve daha önce Yüksek Sağlık Kurulu’nun yaptığı
görevlerle, kurtarma işleri artık bir komisyonun gözetimi altında ve
onun vereceği talimat çerçevesinde yerine getirilecek ve komisyon,
Boğazlar’ın serbestliğini tehlikede sayınca İtilâf Devletleri’ne
başvurulabilecektir.
Komisyon’da Amerika, İngiltere, Fransa, İtalya, Japonya ve Rusya’nın
temsilcileri ikişer oya sahip olacaklardır.
Amerika istediği zaman, Rusya’da Milletler Cemiyeti’ne girdiği andan
başlayarak bu komisyona katılabileceklerdir.
Mart 1921 teklifinde: Türk temsilcisi de, iki oya
sahip olacak ve Boğazlar Komisyonu’na başkanlık edecektir.
Mart 1922 teklifinde: Aynı şekilde, Türk temsilcisi
komisyona başkanlık edecektir. Boğazlarla ilgili bütün devletler
komisyonda temsil edilecektir.
Lozan’da: Komisyonun başkanlığı bize verilmiştir.
Komisyonun görevi, gemilerin Boğazlar’dan geçişinin Boğazlar Sözleşmesi
hükümlerine uygunluğunu sağlamaktan ibarettir. Komisyon her yıl
Milletler Cemiyeti’ne rapor verecektir.
Yine bu anlaşmayla, İstanbul’daki Milletlerarası Sağlık Kurulu
kaldırılarak, sağlık işleri Türk Hükûmetine bırakılmıştır."
Saygıdeğer Efendiler, Lozan Barış Antlaşması‘ndaki hükümleri öteki barış
teklifleriyle daha fazla karşılaştırmanın yersiz olduğu düşüncesindeyim.
Bu antlaşma, Türk milletine karşı, yüzyıllardan beri hazırlanmış ve
Sevres Antlaşması ile tamamlandığı sanılmış büyük bir suikastın sonuçsuz
kaldığını bildirir bir belgedir. Osmanlı tarihinde benzeri görülmemiş
bir siyasî zafer eseridir!
Türk Delegeler Kurulunun Başkanı İsmet Paşa İle
Efendiler, burada Lozan Barış Görüşmeleri sırasında çıkan ve barış
imzalandıktan sonra açığa vurulup yayılan bir konuyu ele alarak
kamuoyunu aydınlatmak isterim. Açığa vurulan ve yayılan konu, Türk
Delegeler Kurulu Başkanı İsmet Paşa ile Hükûmet Başkanı Rauf Bey
arasında çıkan anlaşmazlıktır.
Bu anlaşmazlığı, ilgili belgeleri inceleyerek köklü ve ciddi sebeplere
dayandırmak güçtür. Bu bakımdan, anlaşmazlığı daha çok psikolojik ve
duygusal açıdan değerlendirmek gerektiği görüşündeyim.
Çeşitli vesilelerle belirtmiştim ki, Lozan Konferansı söz konusu olduğu
zaman, Delegeler Kurulu Başkanlığı‘na Rauf Bey’in getirilmesi eğilimi
vardı. Gerçekten, Rauf Bey’de, Delegeler Kurulu Başkanı olmak istiyordu.
İsmet Paşa’nın askerî danışman olarak kendisiyle birikte gönderilmesini
de benden rica etmişti. Ben Rauf Bey’e İsmet Paşa’dan yararlanmanın,
ancak onun başkan olarak gönderilmesiyle mümkün olacağı cevabını verdim.
Sonra, bilindiği gibi, Rauf Bey’i göndermedik, İsmet Paşa, ordunun
başından alındı. Dışişleri Bakanlığı‘na seçilerek, Delegeler Kurulu
Başkanlığı‘na getirildi.
Lozan Konferansı‘nın birinci dönemi kapandıktan sonra, İsmet Paşa’nın
uğradığı hücum ve eleştirileri anlatmıştım. Buna rağmen, İkinci defa
Lozan’a gönderilen yine İsmet Paşa oldu. İsmet Paşa, Lozan Görüşmelerini
büyük bir başarıyla idare ediyordu. Görüşme aşamalarını düzenli olarak
Bakanlar Kurulu’na bildiriyordu. Bazı önemli konularda Hükûmetin düşünce
ve görüşlerini soruyor veya talimat bekliyordu. Çözüm bekleyen meseleler
önemli, mücadele ciddî ve üzücü idi. Rauf Bey’de, İsmet Paşa’nın
görüşmeleri idare ediş tarzını beğenmezlik duygusu uyanmıştı. Bu
duygusunu Bakanlar Kurulu’ndaki arkadaşlarına da telkin etme isteğine
kapılmıştı. Bakanlar Kurulu’nda İsmet Paşa’nın raporları okundukça,
zaman zaman, İsmet Paşa, bu işi başaramayacak denmeye başlanmış. Hattâ
bir aralık, İsmet Paşa’yı geri çağırma teklifi ortaya atılmış... Rauf Bey,
bu teklifi derhal oylamaya kalkışmış... Bakanlar kurulu’na Millî Savunma
Bakanı olarak katılan Kâzım Paşa’nın itirazı üzerine vazgeçilmiş.
İsmet Paşa’da, Hükûmet Başkanı Rauf Bey’e
Öte yandan, İsmet Paşa’da da, Hükûmet Başkanı Rauf Bey’e karşı bir
güvensizlik duygusu başlamış... Rauf Bey’in imzasıyla aldığı Hükûmet’in
görüşünü bildiren yazılardan, Rauf Bey’in beni haberdar etmeden talimat
vermekte olduğu endişesine düşmüş...
Nihayet İsmet Paşa, görüşmelerin ciddî ve nazik aşamalara girdiğinden
söz ederek, benim, durumu bizzat takip etmemi yazdı.
Gerçi, ben, İsmet Paşa’nın raporlarından ve Hükûmet’in kararlarından
haberdar ediliyordum. Fakat, Rauf Bey’in, kararları İsmet Paşa’ya
bildiren yazılarının ne şekilde yazıldığını kontrol etmiyordum. İsmet
Paşa’nın dikkatimi çekmesi üzerine, Lozan Görüşmelerini, Hükûmet
toplantılarında doğrudan doğruya takip etme ve Hükûmet kararlarını bazen
kendim kaleme alma gereğini duydum.
Söz konusu, ettiğimiz mesele üzerinde açık ve kesin bir bilgi verebilmek
için İsmet Paşa ile Rauf Bey arasında çeşitli konularda yapılan
yazışmalardan yalnız iki konu ile ilgili olanlarını, huzurunuzda
inceleyeceğim...
Yunanlılardan İstenen Savaş Tazminatından Dolayı
İsmet Paşa İle Hükûmet Arasında Çıkan Görüş Ayrılığı
Yunanlılardan istenen savaş tazminatından dolayı, Yunanistan gergin bir
tavır takındı. İsmet Paşa ile Venizelos arasında bu konu ile ilgili
görüşme ve tartışmalar kesildi.
İtilâf Devletleri’nin temsilcileri, İsmet Paşa’ya, Karaağaç’ın bize
bırakılması ve tarafımızdan istenen onarımdan vazgeçilmesi şekliyle
Yunan tazminatı meselesinin çözüme bağlanması teklifinde bulunurlar.
İsmet Paşa, Karaağaç’ın, istediğimiz haklı tazminata bir karşılık
tutulamayacağını, öte yandan, İtilâf Devletleri ile aramızda bulunan ve
daha önce çözümlenmiş olan tazminat konusunun, bu konferansta yeniden
ele alınıp tespit edilmediğini, her iki konuyu da Hükûmet’e bildirmek
zorunda olduğunu belirtir. İsmet Paşa, bu durumu 19 Mayıs 1923 tarihli
şifresiyle Hükûmet Başkanlığı‘na bildiriyor ve: "Hükûmet kararının acele
bildirilmesini istirham ederim" diyor.
İsmet Paşa, bu telgrafına üç gün geçtiği halde cevap alamaz... 22 Mayıs
1923 tarihinde "acele" kaydıyla, Hükûmet Başkanlığı‘na şu şifreyi de
çeker:
"Yunan tazminatına karşılık, Türkiye’ye Karaağaç ve yöresinin
bırakılması ile ilgili olarak İtilâf Devletleri’nce yapılan teklif
konusunda, Hükûmet görüşünün bildirilmesini 19 Mayıs 1923 tarih ve 17
sayılı telgrafla istirham etmiştim. Zâtı devletlerinin emirlerinin
çabuklaştırılması istirham olunur."
Rauf Bey, İsmet Paşa’nın iki telgrafına, 23 Mayıs 1923 tarihinde cevap
veriyor.
Cevabın birinci maddesi şöyledir:
"Karaağaç‘a karşılık tazminat parasından vazgeçemeyiz."
Cevabın üçüncü maddesinde, bazı düşünceler ileri sürüldükten sonra
"Yunanlıların bunu veremeyeceklerini İtilâf Devletlerinin söylemesi,
şaşılacak şeydir ve kabul edilemez" deniliyor.
Cevabın beşinci maddesinde, yine bazı düşünceler belirtildikten sonra,
şu görüş ileri sürülüyor: "Bu işin İtilâf Devletleri ile barışa engel
olmaması için, bizi Yunanlılarla çözüm yolu bulmakta serbest bırakarak
kendilerinin barış imzalamaları yerinde görülmüştür."
İsmet Paşa, 24 Mayıs 1923 tarihinde Rauf Bey’e yazdığı sonraki dört
raporunda düşüncelerini açıklayarak şu bilgileri veriyor:
Madde 1- Bu gün, General Pelle geldi. Yunan
Kurulunun, iki gün sonra, yani Cumartesi günü tazminat konusunun resmen
konferansta görüşülmesini teklif ettiğini ve o zamana kadar tarafımızdan
cevap verilmezse, Cumartesi günü konferanstan çekileceklerini
bildirdiklerini söyledi. Ben, tazminat konusunda daha cevabınızı
almamıştım. Hükûmetimden cevap gelmedikçe yapılacak bir şey olmadığını
ve Yunanlılarca yapılan bu tekliften üzüntü duymadığımı bildirmekle
yetindim.
Durumun son devreye geldiği görüşündeyim. Ortalığa sızan yaygın
söylentiler ve gazete haberleri genellikle kötümserdir.
Madde 2- Çeşitli meseleler üzerinde yüksek
başkanlığınızın cevaplarını aldım. Dikkate değer bir husustur ki,
tazminat konusunda Ankara’nın red cevabı verdiği, daha önce burada
duyulmuştur. Bizim çevrelerden sızması ihtimali yoktur. Çünkü, teklifi
ve cevabı daha kimse bilmiyor...
İsmet Paşa, Yunan tazminat konusu üzerindeki görüşünü şöyle bildiriyor:
"Karaağaç ve yöresini bize bırakan teklifi kabul ederek Yunan tazminatı
konusunun kapatılması zorunluluğuna uymak yerinde olur. İtilâf
Devletleri’nce, Yunanlılara para ödetmek imkânsız denildiği gibi,
bunların aradan çekilmesi halinde çıkabilecek bir savaşı kazandıktan
sonra bile, para almak için zorlama imkânları olmadığında, ödetme
ilkesinde ısrar etmek çıkmaz bir yoldur. Her memlekette denenmiş ve
sonucu görülmüştür... v.b."
İsmet Paşa bu görüşünü pek akla yatkın ve basiretli düşüncelerle
açıkladıktan sonra: "Konferansın bugünkü durumuna göre, iktisadî, ticarî
ve yerleşim konuları ile ilgili maddelerle, diğer bütün maddeler büyük
çoğunlukla, iyi bir şekilde sonuca bağlanmıştır ve bağlanmaktadır..."
"İşgal altındaki topraklarımızın boşaltılması konusu daha, bir çözüme
bağlanamadı. Fakat istediğimiz gibi çözümlenmesi umulmaktadır ve öyle
olması da gerekir" diyor.
Öteki konuların vardığı ve varabileceği sonuçları da bildirdikten sonra
şunları yazıyor: "Düşüncem, özet olarak şudur ki, Hükûmet bize verilen
talimatta yer alan temel maddeler içinde kaldığı ve Yunan tazminatı
meselesi teklif ettiğim şekilde çözümlendiği takdirde, barışı
gerçekleştirme ümidi gerçekten kuvvetlenir. Eğer Hükûmet, görüşmelerin
Yunan tazminatı yüzünden kesilmesini göze alırsa ve bize verilen
talimatta yer almayan beklenmedik şartlar ileri sürerek sabit
düşüncelerinde ısrar ederse, barışın imzalanması şüphelidir."
"Kabotajın, kayıtsız ve şartsız olarak kaldırılmasını veya konunun
barıştan sonraya bırakılmasını uygun gördük ve istedik. Ancak, bu
meseleyi belirli şartlar altında, iki yıllık özel bir sözleşmeyle
çözümlemek imkânını bulabildik. Oysa: bu konu üzerinde de yeniden
değişmez şartlar içinde ısrar edilmesini bildiriyorsunuz." Ondan sonra,
İsmet Paşa şunu yazıyor:
"Kararımın özeti şudur: Millî çıkarlarımıza uygun ve elde edilebilecek
en iyi şartları içine alan bir barış antlaşması hazırlanmaktadır. Gerek
Yunan tazminatı konusunda gerek diğer meselelerde, Hükûmet, daha fazla
çıkarlar elde etme imkânını görmekte ve görüşmelerin kesilmesini göze
almakta kararlı ise, ben bu görüşe katılmıyorum. Bu noktayı açıkça ve
hemen bana bildirmesini Hükûmet Başkanı‘ndan istiyorum. Aramızda uyuşma
olmadığı takdirde, görevim, delegelerimizi burada bırakarak memleketime
dönmek ve Hükûmet’e durumu bir defa da sözlü olarak açıkladıktan sonra,
savaş ve barış alanında sorumluluk konumumu sona erdirmektir."
İsmet Paşa’nın, telgraflarının son maddesi şudur: "Düşüncelerimin aynen
Büyük Millet Meclisi Başkanı‘na (yani bana) bildirilmesini istirham
ederim."
Efendiler, bu verdiğim bilgilerden ortaya çıkan sonuç şudur: İsmet Paşa,
Karaağaç‘a karşılık Yunan tazminatı meselesini çözüme bağlamayı uygun
görüyor; hazırlanmakta olan antlaşmanın elde edilebilecek en iyi
şartları içine aldığı görüşünü belirtiyor.
Rauf Bey’de, Karağaç‘a karşılık tazminat parasından vazgeçemeyiz diyor.
Ben, İsmet Paşa’nın Görüşünü Benimsedim
Ben, Rauf Bey ile İsmet Paşa arasında yapılmış olan bütün yazışmaları
gözden geçirdikten sonra, esas itibariyle İsmet Paşa’nın görüşünü
benimsedim. Fakat, Rauf Bey de, İsmet Paşa da kendi görüşlerinde ısrarlı
görünüyorlar ve bu görüşlerin ifadesinde her ikisi de pek keskin
kelimeler kullanmış bulunuyorlardı. Rauf Bey, Meclis ve Millet
kamuoyunda iyi karşılanabilecek, parlak bir propaganda yolunda idi.
"Memleketimizi yakıp yıkmış olan Yunanlılar’dan, kazandığımız çok büyük
zafere rağmen onarım bedeli olarak tazminat parası isteğinden
vazgeçemeyiz!, Biz, onlarla hesabımızı görürüz!" görüşünün savunucusu
oluyor...
Barışı bir bütün olarak ele alan ve büyük bir barışın esaslarını
gözönünde bulunduran İsmet Paşa ise, Hükûmet Başkanı‘yla olan bu
anlaşmazlıkta, Yunanlılara karşı fedâkarlık yapmayı teklif etme
durumunda bulunuyordu. Bu görüşün yerinde ve kabulünün zorunlu olduğunu
kamuoyuna anlatmak, elbette ki, o kadar kolay değildir.
Konuyu o yolda bir çözüme bağlamak gerekirdi ki, hem İsmet Paşa’nın
teklifi kabul edilerek barış yapılsın, hem de Rauf Bey ve Başkanlık
ettiği Hükûmet yerinde kalıp barış antlaşması imzalanıncaya kadar
çalışmalarına devam etsin!
Rauf Bey’in Aradaki Görüş Ayrılığını, Kendisi İle İsmet Paşa
Bakanlar Kurulu kararlarında benim görüşlerimin de yer aldığını, İsmet
Paşa’ya gerektikçe bildiriyordum. Buna göre, İsmet Paşa’nın Bakanlar
Kurulu Başkanlığı‘nı hedef alan bazı şikâyetleri yalnız Rauf Bey’in
şahsıyla ilgili sayılmazdı. Bütün bakanlarla ilgiliydi. Hattâ, bana da
dokunuyordu.
Rauf Bey’in bu görüş ayrılığını, kendisi ile İsmet Paşa arasında
başlıbaşına bir mesele sayması ve öyle saydırmaya kalkışması doğru
değildir. Her durumda ve her konuda talimat verenler, o talimatı, uzakta
ve özellikle talimat verenin içinde bulunmadığı şartlar altında
uygulayan kimse arasında görüş ayrılığı olabilir. Esasta bir değişiklik
yapılmamak şartıyla, durum gereğine göre idare edilir.
İsmet Paşa’nın, durumun izlenmesi için benim dikkatimi çekmesi de mazur
görülmelidir. Çünkü, konu gerçekten ciddî ve hayatî idi.
Rauf Bey, Görüşmeleri Bitirip Barışı Hazırlayan
İsmet Paşa’nın Sonuçla İlgili Olarak Hükûmet’in Görüşünü
Nihayet Efendiler, Temmuz ortalarında Konferans sona erdi. İsmet Paşa,
Barış Antlaşması imzalanmadan önce Bakanlar Kurulu Başkanı Rauf Bey’e,
Konferansın son bulduğunu ve meselelerin ne şekilde çözüme bağlandığını
bildirmiş... Rauf Bey, olumlu veya olumsuz hiçbir cevap vermemiş... İsmet
Paşa, bekleyiş içinde geçirdiği bugünlerde çok üzülmüş. Hükûmetin hiçbir
cevap vermeyişini, Ankara’da bir kararsızlığın hüküm sürmekte olduğuna
bağlamış... Rauf Bey’e yazdıktan üç gün sonra 18 Temmuz 1923 tarihinde,
durumu bana da bildirdi. Telgrafında, Hükûmet’i kararsızlığa
düşebileceğini tahmin ettiği noktaları birer birer sayıp açıkladıktan
sonra, düşüncelerine şu sözlerle son veriyordu:
"Eğer, Hükûmet kabul ettiğimiz noktalardan geri dönmemiz hususunda
kesinlikle ısrar ediyorsa, bunu bizim yapmaklığımıza imkân yoktur. Benim
düşüne düşüne bulduğum yol, İstanbul’daki İtilâf Devletleri
komiserlerine, imza yetkisinin bizden alındığını bildirmektir. Gerçi, bu
durum, bizim için yer yüzünde görülmemiş bir skandal olur. Fakat vatanın
yüksek çıkarları, kişisel düşüncelerin üstünde olduğundan, Millî Hükûmet
istediği gibi hareket eder. Hükûmetten teşekkür beklemiyoruz.
Yaptıklarımızın hesabı milletin ve tarihin yargısına bırakılmıştır."
Efendiler, İsmet Paşa’nın yürüttüğü ve sonuçlandırdığı işin ne kadar
önemli olduğunu açıklamaya gerek yoktur. Bu işin sonuçlandırıldığı, son
günün, imza gününün geldiğini bildiren telgrafa sevinçle ve can atarak
cevap verileceğini kabul etmek doğaldır. Ankara ile Lozan arasında, bir
veya iki günde haberleşmek mümkündü. Üç gün geçtiği halde, hiçbir cevap
verilmemiş olması, en basit bir anlayışla, Hükûmet Başkanı‘nın işi
önemsemediği ve aldırmazlıkla karşıladığını gösterir. Yapılan işin
Hükûmetçe noksan görülerek, kabul edilmemesi yoluna gidildiği ve bundan
dolayı da cevap verilmemekte olduğu zannına da düşülebilir. Bu durum
karşısında, işi bitirmek için büyük ve tarihî sorumluluk yüklenerek imza
kullanacak olan kişinin ne kadar güç bir durumda kalacağı düşünülürse,
İsmet Paşa’nın üzüntü ve acı çekmesini haklı görmek gerekir.
İsmet Paşa’nın telgrafına hemen şu cevabı verdim.
Ankara
İsmet Paşa Hazretlerine
18 Temmuz 1923 tarihli telgrafınızı aldım. Hiç kimsede kararsızlık
yoktur. Elde ettiğiniz başarıyı en sıcak ve en içten duygularımızla
tebrik etmek için, antlaşmanın şekline göre imza edildiğinin
bildirilmesini bekliyoruz, kardeşim.
Gazi Mustafa Kemal,
Türkiye Büyük Millet Meclisi Başkanı
Başkomutan
Lozan Barış Antlaşmasını Hazırlayan ve İmzalayanları
Efendiler, İsmet Paşa, 24 Temmuz 1923 günü antlaşmayı imzaladı.
Kendisini tebrik etme zamanı gelmişti. Aynı gün şu telgrafı çektim:
Lozan’da Delgeleler Kurulu Başkanı
Dışişleri Bakanı İsmet Paşa Hazretleri’ne
Millet ve Hükûmetin, zâtıalilerine vermiş olduğu yeni görevi başarıyla
sona erdirdiniz. Memlekete birbiri ardınca yaptığınız yararlı
hizmetlerle dolu ömrünüzü, bu defa da tarihî bir başarıyla
taçlandırdınız. Uzun çarpışmalardan sonra vatanımızın barış ve
bağımsızlığa kavuştuğu bu günde, parlak hizmetiniz dolayısıyla
zâtıalinizi, pek sayın arkadaşlarımız Rıza Nur ve Hasan Beyleri ve
çalışmalarınızda size yardım eden bütün Delegeler Kurulu üyelerini
şükran duygularımla kutlarım.
Gazi Mustafa Kemal
Türkiye Büyük Millet Meclisi Başkanı
Başkomutan
Efendiler, Bakanlar Kurulu Başkanı Rauf Bey’in İsmet Paşa’ya kutlama
telgrafı çekmediğini anladım. Kendisine bunun gerekli olduğunu
hatırlattım. Rauf Bey’e bu konuda diğer bazı arkadaşlar da uyarıda
bulunmuşlar.
Daha sonra öğrendim ki, Rauf Bey, İsmet Paşa’yı kutlamayı ve ona yaptığı
bu önemli ve tarihî görevden dolayı teşekkürü gerekli görmüyormuş.
Yapılan uyarı üzerine Kâzım Paşa’ya bir mektup yazarak ondan kendi
adına, İsmet Paşa’ya bir kutlama telgrafı yazmasını rica etmiş. Bunun
anlamı nedir?
Kâzım Paşa, bu mektubu Bahriye Vekili İhsan Bey’in evinde bulunduğu, bir
sırada almış. Maliye Bakanı Hasan Fehmi Bey’de orada imiş.
Hep birlikte, Rauf Bey’in ağzından uygun bir telgraf müsveddesi yaparak
İsmet Paşa’yı kutlamışlar ve ona teşekkür etmişler. Bu müsveddeyi bir
zarfa koyup Rauf Bey’e göndermişler. Fakat Rauf Bey, müsveddeyi
beğenmemiş. İsmet Paşa’ya başka bir telgraf yazmış veya yazdırmış. Rauf
Bey, Kâzım Paşa’yı gördüğü zaman demiş ki: "Sizin yaptığınız müsveddede
sanki her işi yapan İsmet Paşa imiş gibi gösteriliyor. Biz burada bir
şey yapmadık mı?"
Efendiler, Rauf Bey’in yazdığı veya yazdırdığı telgraf metni, kendisinin
duygu ve düşüncelerini gizlemektedir. Arzu buyurursanız o telgrafı da
olduğu gibi bilginize sunayım:
Şifre
Lozan’da Delegeler Kurulu
Başkanlığı‘na
İlgi: 20 ve 24 Temmuz, 347 ve 348 sayılı telgraflar:
Dünya Savaşı‘nın sonsuz acılarından kurtulmak ve Milletimizin dünya
barışını kurmakta ne büyük bir rolü olduğunu fiilen ispat etmek üzere
imzaladığımız Mondros Ateşkes Anlaşmasına rağmen, en feci ve insafsız
saldırılara uğramış; bunun arkasından yaşama hakkımızı ve
bağımsızlığımızı ayaklar altına alan Sevres Antlaşması yapılmıştı.
Yüzyıllar boyunca hür ve bağımsız olarak yaşamış olan aziz Türkiye’nin
soylu halkı, uğradığı haksız ve feci saldırılar karşısında bütün şuuru
ve bütün varlığıyla yaşama hakkını ve bağımsızlığını kurtarmak için
ayaklanarak kurduğu yılmaz ve yenilmez millî ordusuyla Büyük Önderimiz
ve Başkomutanımızın ve Kahraman Komutanlarımızın sevk ve idaresiyle
zaferden zafere yürüdü.
Türkiye Büyük Millet Meclisi ve Hükûmeti’nin Milletten aldığı kudret ve
kuvvetle ve ordularının pek yüksek savaş yeteneğiyle elde ettiği bu
başarı ve zaferlerin, Lozan’da aylardan beri süregelen barış görüşmeleri
sonunda, milletlerarası bir belge ile belgelenmiş olması, milletimize
yeni bir çalışma ve huzur dönemi hazırlamıştır. Bakanlar Kurulu, azimli
ve fedakâr milletimizin yaşama hakkını ve bağımsızlığını güven altına
alan bir antlaşmanın yapılmasındaki çalışmalardan dolayı başta
zâtıdevletleri olmak üzere, delegelerimiz Rıza Nur ve Hasan
Beyefendilere ve danışmanlarımıza tebriklerini sunar,
efendim.
Hüseyin Rauf
Bakanlar Kurulu Başkanı
Rauf Bey, Lozan Antlaşması‘nı yapan İsmet Paşa’yı
Kutlama Vesilesiyle Mondros Ateşkes Anlaşması‘nı
Efendiler, Rauf Bey, Lozan Antlaşması‘nı yapan ve ona imzasını koyan
İsmet Paşa’yı kutlama vesilesiyle, kendisinin yaptığı ve imzasını
koyduğu Mondros Ateşkes Anlaşması‘ndan bahsetmeyi ve onu ne kadar önemli
ve yüksek amaçlarla imza ettiğini söyleyerek kendisini savunmayı gerekli
görüyor.
Mondros Ateşkes Anlaşması, Osmanlı Devleti’nin müttefikleriyle birlikte
uğradığı acı yenilginin yüz kızartacak bir sonucudur. O anlaşma
hükümleridir ki, Türk topraklarını yabancıların işgaline sundu. O
anlaşmada kabul edilen maddelerdir ki, Sevres Antlaşması hükümlerini de
kolaylıkla kabul ettirilebileceği düşüncesini yabancılara mümkün ve akla
yatkınmış gibi gösterdi.
Rauf Bey, o Ateşkes Anlaşmasını "milletimizin dünya barışını sağlamakta
ne büyük bir sebep olduğunu fiilî olarak ispat etmek amacıyla"
imzaladığını, söylüyorsa da, bu hayalî cümle ile kendinden başka kimseyi
avutmaz. Çünkü böyle bir amaç yoktu.
Rauf Bey’in, telgrafına Mondros Ateşkes Antlaşması ile başladığına
bakılırsa, bu anlaşmanın Lozan Konferansı için bir başlangıç olduğunu ve
Lozan Barışının da Rauf Bey’in yaptığı Mondros Ateşkes Anlaşması‘nın
sonucu olduğunu söylemek eğiliminde bulunduğuna hükmedilebilir.
Rauf Bey Zaferler Kazanmış Ordunun Başından Lozan’a
Giden Zata Zaferden Zafere Yürüyen Ordunun
Rauf Bey, telgrafında, Sevres Antlaşması yüzünden Türk milletinin
uğradığı saldırıları, buna karşı milletin nasıl ayaklandığını, nasıl
yılmaz ve yenilmez bir ordu kurduğunu ve kahraman komutanlarımızın sevk
ve idaresi ile nasıl zaferden zafere yürüdüğünü hikâye ediyor. Rauf Bey,
bu hikâyeyi İsmet Paşa’ya, o zaferler kazanmış ordunun başından Lozan’a
gitmiş olan kişiye anlatıyor. Rauf Bey, bu başarı ve zaferleri Hükûmetin
kazandığını anlatabilmek için de parlak bir cümle bulmuştur: Lozan Barış
Görüşmelerinin aylardan beri devam ettiğine de işaret ederek, üstü
kapalı bir şekilde işin uzatıldığını belirtmekten kendini alamamıştır.
Rauf Bey, "Antlaşmanın yapılmasındaki çalışmalarından dolayı Delegeler
Kurulunu tebrik ederken, Mondros Ateşkes Antlaşması‘ndan başlayarak,
bütün inkılabımızın bir özetini yapmak şekliyle, Delegeler Kuruluna
yaptıkları antlaşmanın nasıl ve ne olduğunu da anlatmak gayretine
düşmüştür. Bir tek teşekkür kelimesini bile içine almayan bu yazıların
ne anlama geldiğini kavramak, dikkatli ve incelikleri görebilen
kimselerce elbette güç değildir.
Rauf Bey, İsmet Paşa İle Karşı Karşıya Gelemem,
Efendiler, Delegeler Kurulumuz görevini tamamladıktan sonra, Ankara’ya
dönmek üzere yolda bulunuyordu. Herkes, Delegeler Kurulunu yakından
alkışlamak için can atıyordu. O günlerdeydi. Hükûmet Başkanı Rauf Bey,
Meclis İkinci Başkanı bulunan Ali Fuat Paşa ile birlikte, Çankaya’da
bana geldiler.
Rauf Bey; "ben," dedi. "İsmet Paşa ile karşı karşıya gelemem. Onun
karşılanmasında bulunamam. İzin verirseniz, o geldiği zaman Ankara’da
bulunmamak için, seçim bölgemde dolaşmak üzere Sivas’a doğru bir geziye
çıkayım."
Rauf Bey’e bu şekilde davranmasına bir sebep olmadığını, burada
bulunarak İsmet Paşa’yı bir Hükûmet Başkanı‘na yaraşırcasına
karşılamasının ve görevini başarı ile sona erdirdiği için onu sözle de
takdir ve tebrik etmesinin uygun olacağını söyledim.
Rauf Bey, "kendime hâkim değilim; yapamayacağım" dedi ve geziye çıkma
hususunda ısrar etti. Hükûmet Başkanlığı‘ndan ayrılması şartıyla
çıkmasını kabul ettim.
Rauf Bey, Devlet Başkanlığı Makamının Güçlendirilmesini
Ondan sonra, Rauf Beyle aramızda şu konuşma geçti:
Rauf Bey, "Hükûmet Başkanlığı‘ndan çekilirken, sizden çok rica ederim"
dedi. "Devlet Başkanlığı makamını güçlendiriniz."
Rauf Bey’e: "Dediğinizi yapacağıma kesin olarak güveniniz!" cevabını
verdim.
Rauf Bey’in ne demek istediğini ben pek güzel anlamıştım.
Rauf Bey, Devlet Başkanlığı makamı olarak, Hilâfet makamını düşünüyor, o
makama kuvvet ve yetki sağlamamı benden rica ediyordu.
Rauf Bey’in, benim olumlu cevabımla ne demek istediğimi anlayıp
anlamadığı belli değildir. Daha ileriki bir tarihte, Cumhuriyet’in
ilânından sonra, kendisiyle Ankara’da yaptığım bir görüşmede,
Cumhuriyet’e niçin karşı olduğunu sorduğum ve yapılmış olan şeyin,
Ankara’dan ayrılırken, benden yapılmasını rica ettiği ve benim söz
verdiğim işten başka bir şey olmadığını söylediğim zaman: "Ben,"
demişti, "Devlet Başkanlığı makamını güçlendiriniz derken, asla
Cumhuriyet ilânını düşünmüş ve kastetmiş değildim."
Oysa, Efendiler, benim verdiğim cevabın anlamı tamamen o idi. Gerçekten
de, Millî Hükûmetimizin niteliği Cumhuriyet Hükûmeti olduğu, halde,
bence onu kesin olarak ifade ve ilân etmemek ve Devlet Başkanlığı makamı
ile Türkiye Büyük Millet Meclisi makamını bir tek makam halinde
bulundurmak bir zayıflık oluşturuyordu. İlk fırsatta Cumhuriyeti resmen
ilân etmek ve Devlet Başkanlığı‘nı, Cumhurbaşkanlığı makamında temsil
ederek kuvvetli bir durum yaratmak şarttı. Rauf Bey’e bunu yapacağıma
kesin olarak söz vermiştim. Eğer ne demek istediğimi kavrayamamışsa,
sanırım ki eksiklik bende değildir.
Ali Fuat Paşa ile de kısa bir görüşme yapıldı. Fuat Paşa1, bana şöyle
bir soru sordu: Senin şimdi "havarî"lerin kimlerdir? Bunu anlayabilir
miyiz?
Ben bu sorudan bir şey anlayamadığımı söyledim. Paşa, ne demek
istediğini açıkladı. O zaman ben de şunları söyledim:
Benim "havarî‘lerim yoktur. Memleket ve millete kimler hizmet eder, bu
hizmete lâyık ve muktedir olduğunu gösterirse, "havari" onlardır.
Rauf Bey’in Hükûmet Başkanlığı‘ndan, Ali Fuat Paşa’nın
Rauf Bey , Hükûmet Başkanlığı‘ndan çekildi. İçişleri Bakanı olan Ali
Fethi Bey, aynı zamanda Hükûmet Başkanlığı‘na seçildi. 13 Ağustos 1923
Bir süre sonra, 24 Ekim 1923 tarihinde, Ali Fuat Paşa da, Meclis İkinci
Başkanlığı‘ndan çekilerek, ordu müfettişliğine tayinini rica etti. Fuat
Paşa’ya ünvanı İkinci Başkan olmakla birlikte, konumunun ve görevinin,
pek önemli olan Meclis Başkanlığı olduğunu söyleyerek, görevine devam
etmesini tavsiye ettim. Fuat Paşa, politikadan hoşlanmadığını, hayatının
bundan sonra askerlik mesleğine vermek istediğini ileri sürerek,
isteğinin yerine getirilmesi ricasında ısrar etti. Fuat Paşa’nın rütbesi
tümgeneral idi. Komuta edeceği orduda korgeneral rütbesinde kolordu
komutanları vardı. Geçmiş hizmetlerini gözönünde bulundurarak kendisini
korgeneralliğe yükselttik ve Komuta Merkezini Konya’da bulunan İkinci
Ordu Müfettiliği’ne tayin ettik.
Kâzım Karabekir Paşa’da, daha önce aynı düşüncelerle Meclis’ten ayrılmış
ve ordu müfettişi olarak Birinci Ordu’nun başına geçmiş bulunuyordu.
Yeni Türkiye Devletinin Başkenti: Ankara
Efendiler, Lozan Antlaşması‘nın eklerinden olan düşman işgali altındaki
topraklarımızı boşaltma protokolu uygulandıktan sonra, yabancı
işgalinden tamamen kurtulan Türkiye’nin toprak bütünlüğü fiilî olarak
sağlanmıştı. Artık Yeni Türkiye Devleti’nin başkentini bir kanunla
tespit etmek gerekiyordu. Bütün düşünceler, Yeni Türkiye’nin başkenti
Anadolu’da ve Ankara şehri olarak seçme lüzumunda birleşiyordu.
Bu seçimde, coğrafî durum ve askerî strateji en büyük önemi taşıyordu.
Devletin başkentini bir an önce tespit ederek içten ve dıştan gelen
kararsızlıklara bir son vermek şartı. Gerçekten de, bilindiği üzere,
başkentin İstanbul olarak kalacağı veya Ankara olacağı konusunda öteden
beri içeride ve dışarıda kararsızlıklar görülüyor, basında demeçlere ve
tartışmalara rastlanıyordu. Bu arada İstanbul’un yeni
milletvekillerinden bazıları, Refet Paşa başta olmak üzere, İstanbul’un
Hükûmet Merkezi olarak kalması gereğini bazı örneklere dayanarak ispat
etmeye çalışıyorlardı. Ankara’nın gerek iklim, gerek ulaştırma araçları
ve gelişme yeteneği ve istidadı ve gerekse mevcut tesisler ve kuruluşlar
bakımından hiç de uygun ve elverişli olmadığını söylüyorlar; İstanbul’un
"payitaht" olması lâzımdır ve mutlaka olacaktır, diyorlardı. Bu ifadeye
dikkat edilirse, bizim "başkent" deyimiyle kastettiğimiz anlam ile, bu
ifadelerdeki "payitaht" deyimini kullananların görüşleri arasında bir
fark bulmamak mümkün değildir. Bundan dolayı, bu konuda zaten
kesinleşmiş bulunan kararımızı resmen ve kanunî yoldan ilân ettirerek,
"payitaht" sözünün de yeni Türkiye Devleti’nde kullanılmasına gerek
kalmadığını göstermek lâzım geldi, Dışişleri Bakanı İsmet Paşa, 9 Ekim
1923 tarihli tek maddelik bir kanun tasarısını Meclis’e teklif etti.
Altında daha on dört kadar zatın imzası bulunan bu kanun teklifi, 13
Ekim 1923 tarihinde uzun görüşme ve tartışmalardan sonra çok büyük bir
çoğunlukla kabul edildi. Kabul edilen kanun maddesi şudur: "Türkiye
Devleti’nin başkenti Ankara şehridir."
Meclis’te Fethi Bey’in Başkanlığındaki Hükûmet ve
Efendiler, çok geçmeden, Meclis’te, Fethi Bey’in başkanlığındaki
hükûmete ve özellikle Fethi Bey’in kişiliğine karşı sataşmalar ve
eleştiriler başladı. Anlaşıldığına göre, milletvekillerinde bakan olma
istek ve hevesi çoğalmıştır. İşbaşında bulunan bakanları
beğenmiyorlardı.
Yeni seçimde, partimiz adına milletvekilleri sağlanmış olan birtakımları
da Hükûmet aleyhindeki cereyanları körükleyerek kendi maksatlarına göre
yararlanma fırsatları hazırlamaya çalışıyorlardı. Muhalefete geçecekleri
sezilen milletvekillerinin meclis çoğunluğunu aldatarak, Hükûmet’e ve
Meclis’e karşı hâkim bir duruma geçmek maksadını güttükleri
anlaşılıyordu.
Fethi Bey, dikkatini ve çalışma gücünü Hükûmet Başkanlığı görevinde
yoğunlaştırabilmek için İçişleri Bakanlığı‘ndan istifa etti. Aynı
tarihte, Ali Fuat Paşa’nın çekilmesi ile Meclis İkinci Başkanlığı da
boşaldı (24 Ekim 1923).
Bizimle görüşte ve yapılan çalışmalarda uzlaşma ve işbirliği aramayı
gerekli bulmaksızın, bağımsız ve gizli çalışan bir grup belirdi. Bu
grup, iyi niyetli ve hakkı tutar gibi görünerek bütün parti üyelerini
kendi görüşlerine çekmekte başarılı olmaya başladı. Örnek olarak, bir
parti toplantısında, İçişleri Bakanlığı‘na da İstanbul’da bulunan Sabit
Bey’in Meclis’çe seçilmesini karar altına aldırdı (25 Ekim 1923).
Oysa ben, Sabit Bey’in İçişleri Bakanı olmasını uygun görmemiştim. Sabit
Bey’in bazı illerin valiliklerinde bulunmuş olmasını, yeni Türkiye’nin
yeni şartlara bağlı iç işlerini idare edebileceğine yeterli bir delil
sayamıyordum.
Rauf Bey’in de Meclis İkinci Başkanlığı‘na seçilmesini doğru
bulmuyordum. Çünkü, Rauf Bey, daha dün Hükûmet Başkanı idi. O makamı, ne
gibi duyguların etkisinde kalarak hareket ettiği için terke mecbur
edildiği bilinmekteydi. Buna rağmen, onu Meclis’in Başkanlığı‘na
getirmekle, bütün Meclis’in onunla aynı görüşte olduğunu, yani bütün
Meclis’in Lozan Barış Anlaşması‘nı yapan ve Hükûmette Dışişleri Bakanı
olarak bulunan İsmet Paşa’nın aleyhine olduğunu göstermek maksadı
güdülüyordu.
Efendiler, yeni Meclis ilk döneminde, gizli bir muhalefet grubunun
tuzağına düşme durumuyla karşı karşıya kaldı. Fethi Bey ve arkadaşları,
Hükûmet işlerini sakince yürütemeyecek bir duruma getirildi. Fethi Bey,
bu durumdan bana defalarca şikâyet etti ve kendisi Hükûmet’ten çekilmek
istedi. Öteki Bakanlar da aynı şekilde şikâyetlerde bulunuyorlardı.
Kötülük, Hükûmet’in Meclisçe seçilmesinden ileri geliyordu. Bu gerçeği
çoktan görmüştüm.
Uygulanması İçin Sırasını Beklediğim Bir Düşüncenin
Ben, Meclis’te, gizli ve muhalif bir grubun bulunduğunu farkettikten,
Meclis çalışmalarında duyguların hâkim duruma geçtiğini gördükten ve
Bakanlar Kurulu’nun çalışma düzeninin her gün olur olmaz bir takım
sebeplerle altüst edilmekte olduğuna kanaat getirdikten sonra,
uygulanması için sırasını beklediğim bir düşüncenin uygulanma anının
geldiğine hükmetmiştim. Bunu itiraf etmeliyim. Buna göre, şimdi
vereceğim bilgileri ve yapacağım açıklamaları anlamak daha kolay
olacaktır.
Efendiler, Halk Partisi’nin Rauf Bey’i kendisi toplantıda bulunmadığı
halde, Meclis İkinci Başkanlığı‘na, Sabit Bey’i de İçişleri Bakanlığı‘na
aday seçtiği tarih 25 Ekim 1923 Perşembe günüdür. Aynı gün ve ertesi
Cuma günü Hükûmet üyeleri Çankaya’da benim başkanlığımda toplandı.
Gerek, Hükûmet Başkanı Fethi Bey’in ve gerek diğer bakanların istifa
etmeleri zamanının geldiğini ve bunun gerekli olduğunu bildirdim.
Meclis’çe yeni hükûmet seçildiğinde, şimdiki hükûmette bulunan üyelerden
yeniden seçilenler olursa, onlar bu seçimden sonra da istifa ederek yeni
hükûmete katılmayacaklardır, esasını da kabul ettik. Yalnız o zamanlar,
bakanlar gibi seçilen ve kabineye dahil bulunan Genelkurmay Başkanı
Fevzi Paşa, bu kararın dışında bırakıldı. Çünkü Ordu yönetim ve
komutasının rastgele birisine verilmesi doğru görülmedi.
Efendiler, bu türlü hareketin ve alınan kararın nasıl bir maksada
dayandığı incelenirse, şu sonuca varılır: Hırsları olan grubu, hükûmet
kurmakta tamamen serbest bırakıyoruz. Şimdiki kabinede bulunan
bakanlardan hiçbiri katılmaksızın, tamamen istedikleri kimselerden
oluşan, istedikleri gibi bir kabine kurarak memleket mukadderatına hâkim
olmalarında bir sakınca görmüyoruz. Fakat, ne hükûmet kurmaya ve ne de
kursalar bile, memleketi yönetme iktidarı gösteremeyeceklerine emin
bulunuyoruz.
Meclis’i aldatmaya çalışan hırsları olan grup, şu veya bu tarzda bir
hükûmet kurmayı başarabildiği takdirde, bir müddet bu hükûmetin idare
şeklini ve idaredeki iktidarını takip etmenin ve hattâ ona yardımcı
olmanın doğru olacağını düşündük. Fakat bu şekilde kurulacak bir
hükûmet, memleket yönetiminde ve yeni gayelerimizi gerçekleştirmekte
beceriksizlik gösterir ve başka maksatlara yönelirse, bunu Meclis’te
açıklayarak, Meclis’i aydınlatma yolunu tercih ettik. Hükûmet kurmayı
başaramadıkları takdirde, doğacak karışıklığın Meclis’i uyandıracağı
doğal idi. Bunalım ve karışıklığın devamına seyirci kalınamayacağından,
işte o zaman, bizzat müdahale ederek ve tasarladığım şekli açıkça ortaya
koyarak işi kökünden halledebileceğimi düşünmüştüm.
Millî Hâkimiyetimizi Her Şeye ve Her Şeye
Efendiler, her şeye ve her şeye karşı millî hakimiyetin korunması
tavsiyesinde bulunan zat, Halife’nin kendisine olan iltifatını,
"Allah’ın lütfu" olarak kabul eden kişidir.
Bazı gazetelerin, Konya’da ordu müfettişliğine tayin edilen Fuat
Paşa’nın 28 Ekim’de İstanbul’a gelişinden, Rauf Bey, Refet Paşa, Adnan
Bey ve diğer birçok kimse tarafından karşılandığını bildiren
telgraflarını ve Rauf Bey’le Kâzım Karabekir Paşa’nın resimlerini
hatırlatmak için yazdıkları yazıları bile yeterince dikkati çekmeye
yaramadı.
Parti Yönetim Kurulu Kesin Bir Hükûmet
28 Ekim günü geç saatlerde, toplantı halinde bulunan Parti Yönetim
Kurulu tarafından davet edildim. Parti Yönetim Kurulu Başkanı Fethi
Bey’di. Fethi Bey, parti adına Yönetim Kurulu’nca bir aday listesi
hazırlandığını ve bu konuda Parti Genel Başkanı olarak benim de
görüşümün alınması uygun görüldüğü için toplantılarına davet ettiklerini
bildirdi. Hazırlanan listeye göz gezdirdim. Bence uygun olduğunu, ancak,
bu listede adları bulunan kimselerin de görüşlerinin alınması, kabul
edip etmeyeceklerinin sorulması gerektiğini söyledim. Bu teklifim uygun
görüldü. Söz gelişi, Dışişleri Bakanlığı için söz konusu edilen, Yusuf
Kemal Bey’i davet ettik. Yusuf Kemal Bey, bu listeye giremeyeceğini
bildirdi. Bundan ve buna benzer bazı durumlardan anladım ki, Parti
Yönetim Kurulu da kabul edilebilir kesin bir aday listesi
hazırlayamamaktadır. Yönetim Kurulu üyelerine, gereken kimselerle daha
sıkı temas kurarak kesin bir liste tespit etmelerini tavsiye ettikten
sonra, yanlarından ayrıldım. Gece olmuştu Çankaya’ya gitmek üzere Meclis
binasından ayrılırken, koridorlarda beni beklemekte olan Kemâlettin Sami
ve Hâlit Paşa’lara rastladım. Ali Fuat Paşa Ankara’dan hareket ederken,
bunların Ankara’ya geldiklerini o günkü gazetede, "Bir uğurlama ve bir
karşılama" başlığı altında okumuştum. Daha kendileriyle görüşmemiştim.
Benimle konuşmak üzere geç vakte kadar orada beklediklerini anlayınca,
akşam yemeğine gelmelerini, Millî Savunma Bakanı Kâzım Paşa aracılığıyla
kendilerine bildirdim. İsmet Paşa ile Kâzım Paşa’ya ve Fethi Bey’e de
Çankaya’ya benimle birlikte gelmelerini söyledim. Çankaya’ya gittiğim
zaman, orada, beni görmek üzere gelmiş bulunan Rize Milletvekili Fuat,
Afyonkarahisar Milletvekili Ruşen Eşref Beylerle karşılaştım. Onları da
yemeğe alıkoydum.
Yemek sırasında : "Yarın Cumhuriyet İlân edeceğiz" dedim. Orada bulunan
arkadaşlar, derhal düşünceme katıldılar. Yemeği bıraktık. O dakikadan
itibaren, nasıl hareket edileceği konusunda kısa bir program yaparak
arkadaşları görevlendirdim.
Yaptığım programın ve verdiğim talimatın uygulanışını göreceksiniz!
Efendiler, görüyorsunuz ki, Cumhuriyet ilânına karar vermek için,
Ankara’da bulunan bütün arkadaşlarımı davet ederek onlarla görüşüp
tartışmaya asla lüzum ve ihtiyaç görmedim. Çünkü, onların da aslında ve
doğal olarak benim gibi düşündüklerinden şüphe etmiyordum. Halbuki, o
sırada Ankara’da bulunmayan bazı kişiler, yetkileri olmadığı halde,
kendilerine haber verilmeden, düşünce ve rızaları alınmadan
Cumhuriyet’in ilân edilmiş olmasını bize gücenme ve bizden ayrılma
sebebi saydılar.
Cumhuriyet’in İlanı İle İlgili Kanun Tasarısını
O gece, birlikte olduğumuz arkadaşlar erkenden ayrıldılar. Yalnız İsmet
Paşa Çankaya’da misafirdi. Onunla yalnız kaldıktan sonra, bir kanun
tasarısı müsveddesi hazırladık. Bu müsveddede 20 Ocak 1921 tarihli
Teşkilât-ı Esasiye Kanunu (Anayasa)‘nun devlet şeklini tespit eden
maddelerini şu şekilde değiştirmiştim: Birinci maddenin sonuna, "Türkiye
Devleti’nin Hükûmet Şekli Cumhuriyet’tir" cümlesini ekledim. Üçüncü
maddeyi şu yolda değiştirdim: "Türkiye Devleti Büyük Millet Meclisi
tarafından idare olunur. Meclis, Hükûmetin ayırdığı idare kollarını
Bakanlar aracılığıyla yönetir."
Bundan başka Teşkilât-ı Esasiye Kanunu’nun temel maddelerinden olan
sekizinci ve dokuzuncu maddelerle de değiştirilerek ve açıklığa
kavuşturularak şu maddeler yazıldı:
"Madde- Türkiye Cumhurbaşkanı, Türkiye Büyük Millet Meclisi Genel Kurulu
tarafından kendi üyeleri arasından bir seçim dönemi için seçilir.
Cumhurbaşkanlığı görevi, yeni Cumhurbaşkanı‘nın seçilmesine kadar devam
eder. Görev süresi biten Cumhurbaşkanı yeniden seçilebilir."
"Madde- Türkiye Cumhurbaşkanı devletin başkanıdır. Bu sıfatla, lüzum
gördükçe Meclis’e ve Bakanlar Kurulu’na başkanlık eder."
"Madde- Başbakan, Cumhurbaşkanı tarafından ve Meclis üyeleri arasından
seçilir. Diğer bakanlar, Başbakan tarafından ve yine Meclis üyeleri
arasından seçildikten sonra Cumhurbaşkanı tarafından hepsi birden
Meclis’in onayına sunulur. Meclis, toplantı halinde değilse, onaylama
Meclis’in toplantısına bırakılır."
Bu maddelere, komisyonda ve Meclis’te din ve dil ile ilgili bildiğiniz
bir madde de eklenmiştir.
Saygıdeğer Efendiler, şimdi isterseniz yüksek kurulunuza 29 Ekim 1923
Pazartesi günü Ankara’da geçen olayı kısaca anlatmaya çalışayım.
Pazartesi günü saat 10.00’da Halk Partisi Grubu, Grup Yönetim Kurulu
Başkanı Fethi Bey’in başkanlığında toplandı. Bakanlar Kurulu üyelerinin
seçimi görüşmelerine başlandı:
Başkan- Yönetim Kurulu, hazırlık niteliğinde olmak
üzere, Genel Kurul’a sunulmak üzere bir Bakanlar Kurulu listesi
hazırladı. Yönetim Kurulu, kesin bir şey tespit etmiş değildir. Karar,
saygıdeğer kurulumuzundur. Kabul ederseniz okunsun, sözleriyle, Genel
Kurul’a, Başkanlığında Fuat Paşa’nın bulunduğu bir hükûmet listesi
sunar. Okunan bu listede, İktisat Bakanlığına aday gösterilen Celâl Bey
(İzmir) söz alarak Bakanlar Kurulu’nun önemini belirtmiş ve kendisinin
seçilmesini teklif etmiş. Özellikle, "bu listede adları görülen kimseler
çekilenlerden daha kuvvetli değildir. Bizden refah ve düzenleme isteyen
bir millet vardır. Herhalde yeniler eskilerden daha kuvvetli olmalıdır.
Seçimde acele etmeyelim. Hele Hükûmet Başkanı‘nı seçerken iyi düşünelim"
görüşünü ileri sürmüş.
Saip Bey (Kozan)- Meclis Başkanlığı‘na Fethi Bey,
Başkanlığa İsmet Paşa seçilmelidir, demiş.
Ekrem Bey (Rize)- Yeni hükûmet, eski hükûmetin
boşluğunu doldurabilecek mi? Reis Paşa Hazretleri, mümkünse bu konudaki
düşüncelerini ifade buyursunlar; aydınlanalım (ben o sırada Meclis’te
bulunmuyordum) şeklinde konuşmuş.
Zülfü Bey (Diyarbakır)- Yetki Parti Meclisi’nindir. Bu
hak, Grup Yönetim Kurulu’nun değildir. Parti Meclisi toplansın!..
isteğinde bulunmuş...
Mehmet Efendi (Bolu)- Seçilecek hükûmet ancak bir ay
dayanabilir. Hükûmetin böyle sık sık değişmesi, memleket ve milleti kötü
ve güç bir duruma sürükler. Hükûmet istifa sebebini açıkça anlatmazsa,
herhangi bir hükûmet seçimine katılmam. Önce sebebi anlayalım, sonra
seçim yapalım.
Faik Bey (Tekirdağ)- Listede gösterilen isimler
öncekilerden daha kuvvetli değildir. Parti Meclisi toplanıp bu meseleyi
halletsin.
Vasıf Bey (Saruhan1)- (İsmet Paşa’nın hizmetlerinden
bahsettikten sonra) Memleketi, milleti niçin bırakıyor? Liderlerimiz
bizi aydınlatmamıştır. Sayın Başkanımız (beni kastetmiş olacak) bizi
niçin aydınlatmıyor, demiş ve uzun bir konuşma yapmış.
Necati Bey (İzmir)- Memleketin güvendiği kimselerin
bizi bırakıp ayrılmalarını kabul edemeyiz. Sayın Başkanımız bizi
aydınlatsın ve uyarsın. İçeriye ve dışarıya karşı kuvvetli bir hükûmete
kesinlikle ihtiyacımız vardır.
Başkan Fethi Bey- Yönetim Kurulu’nun yaptığı bu liste,
ne Paşa’nın ve ne de Yönetim Kurulu’nundur, şeklinde bir açıklama
yapmayı gerekli bulmuş.
Doktor Fikri Bey (Ertuğrul2)- Vasıf ve Necati Bey’lerin düşüncelerine
katılırım. Memleket süt liman değildir. Memleket idaresi, gelişi güzel
yapılacak bir seçime terk edilemez. Kuvvetli şahıslardan kurulu bir
hükûmet seçilmelidir.
Recep Bey (Kütahya)- Arkadaşlar sözlerini bitirsinler,
sonra Gazi Paşa Hazretleri söylesinler.
İlyas Sami Bey (Muş)- Sayın Başkanımız Gazi Paşa
Hazretleri, düşüncelerini ifade buyursunlar. Bunalımın doğduğu gün
giderilmesi daha yararlıdır. Erteleme şiddetlenmesine yol açar. Bir
Hükûmet Başkanı seçelim. Yirmi dört saatlik bir süre tanıyalım.
Arkadaşlarını bulsun. Kuvvetli bir hükûmet kurulsun.
Abdurrahman Şeref Bey (Rahmetli İstanbul
Milletvekili)- Bazı arkadaşlar telâş ediyorlar. Bu her
memlekette görülen bir şeydir. Hepimizin amacı, vatanın saadetidir. Bir
makine kurup tıkır tıkır işletmiyoruz. Bu da doğru. Kuvvetli bir
hükûmeti nasıl bulmalı, hastalığı nasıl keşfetmeli? Teşkilât-ı Esasiye
Kanunu’muzu gözönüne alalım. Hükûmetin görevini belli edelim. Meclis,
görüşlerini söylesin. Ondan sonra Reis Paşamız da görüşlerini ifade
buyursunlar. Bir sonuca varalım. Herkes bir işe yarar. Herkesi yaradığı
işte kullanmalı. Şahıslardan söz etmeyelim. Vatanın yüksek çıkarlarında
birlikteyiz. Reis Paşa Hazretleri görüşlerini ifade buyursunlar.
Eyüp Sabri Efendi (Konya)- Ne olursa olsun bir seçim
zorunluluğuyla karşı karşıya bulunuyoruz. Bundan önceki Hükûmet
üyelerinin, yeniden seçilmiş olsalar bile kabul etmeyeceklerine karar
verdiklerini işitiyoruz. Yüce Meclis bu kararı kaldırmalıdır.
Recep Bey (Kütahya)- Üç esaslı noktaya dokunacağım.
Birincisi şekil, ikincisi çalışma eksikliği, üçüncüsü manevî
birliğimizde açılan gediktir. Şekillerde eksiklik olursa iyi bir sonuç
vermez. Eldeki listede yer alan değerli arkadaşlar hangi zamanda hangi
şartlar altında çalışacaklardır, belli değil. Kuvvetli bir şahsın kendi
arkadaşlarını bularak bir hükûmet kurması gerekir.
Talât Bey (Ardahan)- Recep ve Abdurrahman Şeref Beyler
pek güzel açıkladılar. Hükûmet Başkanının görevi nedir? Görev ve yetki
Kanununu hâlâ çıkarmadık. Gazi Paşa Hazretleri bizi aydınlatmak lûtfunda
bulunsunlar, demiş.
Ben Genel Başkan Olarak Meselenin
Başkan, bundan sonra görüşmenin yeterliğini oya koymuş, Görüşme yeterli
görüldükten sonra birtakım önergeler okunmuş... Bunlardan Kemalettin Sami
Paşa’nın önerisi kabul edilmiş. Bu önergeyle, ben, Genel Başkan
sıfatıyla meselenin çözüme bağlanması için Parti Meclisi tarafından
görevlendiriliyordum.
Görüşmeler sırasında Çankaya’da evimde bulunuyordum. Kemalettin Sami
Paşa’nın önergesinin kabul edilmesi üzerine, toplantıya davet edildim.
Toplantı salonuna girer girmez doğruca kürsüye çıktım ve kısaca şu görüş
ve teklifi ortaya attım.
"Efendiler! dedim, Hükûmet üyelerinin seçiminde görüş birliği
sağlanamadığı anlaşılmıştır. Bana bir saat kadar müsaade buyurun.
Bulacağım çözüm yolunu bildiririm."
Başkan Fethi Bey, teklifi oya koydu. Kabul edildi.
Efendiler, bu bir saat içinde, gereken kimseleri Meclis’teki odama davet
ederek onlara 28/29 Ekim gecesi hazırladığım kanun tasarısını gösterdim
ve kendileri ile görüştüm.
28/29 Ekim Gecesi Hazırladığım Kanun Müsveddesini
Saat 13.30’da Parti Genel Kurulu yeniden Fethi Bey’in başkanlığı‘nda
toplandı. İlk söz bendeydi. Kürsüye çıktım ve şu konuşmayı yaptım:
"Saygıdeğer arkadaşlar, üzerinde durduğumuz, meselenin çözümünde
karşılaşılan güçlüklerin sebebi, bütün arkadaşlarca anlaşılmıştır.
Sanırım eksiklik ve yanlışlık uygulamakta olduğumuz, yöntem ve
şekildedir. Gerçekten de, yürürlükteki Teşkilât-ı Esasiye Kanunu’na göre
bir hükûmet kurmaya giriştiğimiz zaman, bütün arkadaşların her biri
bakanları ve hükûmeti seçmek mecburiyeti ile karşı karşıya kalıyor.
Hepinizin birden hükûmet üyelerini seçmek zorunda kalmanızda görülen
güçlüğün giderilmesi zamanı gelmiştir. Geçen dönemde de aynı şekilde
güçlükle karşılaşılıyordu. Görülüyor ki, bu yöntem bazen birçok
karışıklıklara yol açıyor. Yüksek kurulunuz bu güçlüğün çözülmesi için
beni görevlendirdi. Ben de bilginize sunduğum bu görüşten hareket ederek
düşündüğüm şekli tespit ettim. Onu teklif edeceğim. Teklifim kabul
edilirse kuvvetli ve kendi içinde uyumlu bir hükûmet kurmak mümkün
olacaktır. Devletimizin şekil ve niteliğini tespit eden ve hepimiz için
bir gaye olan Teşkilât-ı Esasiye Kanunumuzun bazı noktalarına açıklık
kazandırmak gerekir." Teklif şudur, dedikten sonra, bilinen tasarıyı
okutmak üzere yazıcı beylerden birine uzatarak kürsüden ayrıldım.
Teklifimin niteliği anlaşıldıktan sonra tartışmalar başladı.
Sabit Bey (Erzincan)- Hükûmetin bu şekilde kurulması
yönteminin lehindeyim. Ancak, Teşkilât-ı Esasiye Kanunu’nda değişiklik
yapılması teklifi ile bugünkü bunalımı çözmek mümkün değildir. Biz,
şimdi bir Başbakan seçelim. Teşkilât-ı Esasiye Kanunu’nun
değiştirilmesini sonra düşünürüz, dedi.
Hâzım Bey (Niğde)- Teşkilât-ı Esasiye Kanunu’nu biz
yapabilir miyiz? Sanırım ki yapamayız. Yetkimiz varsa, bu partide olmaz.
Partide görüşüldükten sonra açık oturumda kimse söz söyleyemiyor. Millet
varlığını ilgilendiren kanunların burada kesin bir şekilde tespit
edilmesine taraftar değilim. Bu gibi kanunlar açık oturumda ve serbestçe
görüşülmelidir. Biz, her şeyden önce hükûmet bunalımına bir çare
bulalım.
Yunus Nadi Bey, Hâzım Bey’e şu yolda cevap verdi:
Hani memleket ilk defa Teşkilât-ı Esasiye Kanunu yaparsa, o iş için bir
kurucu meclis kurmuştur. Biz de ise bu gibi meselelerde ayrıca bir
kurucu meclis kurulacağı açıkça belirtilmemiştir. Biz de her zaman bu
gibi değişiklikler olmuştur. Bizden önceki Türkiye Büyük Millet Meclisi
de bu yolda yürümüştür. Buna yetkimiz vardır. Kararsızlık gösterilmesin.
Şimdi biz, hükûmet bunalımının çözümünü Reis Paşa Hazretleri’ne
bıraktık. O da bize bu teklifi getirdi. Bu teklifte yer alan yöntemi,
bütün arkadaşlar ayrı ayrı düşünmüştür. Şimdi buna, kesin bir şekil
vermek gerekir. Teklif edilen şekil, zaten vardır. Buna bir açıklık
verip, daha belirli şekilde tespit edeceğiz.
Vehbi Bey (Balıkesir)- Bizim, şimdiye kadar
görüşüldüğünü işittiğimiz Teşkilât-ı Esasiye Kanunu hakkında bir
bilgimiz yoktur. Gerçi gazetelerde gördük, ama bu yeter mi? Bu bakımdan
biz, bu konuyu bir bütün olarak görüşmek üzere daha sonraya bırakıp önce
bunalıma bir çare bulalım.
Halil Bey- Teşkilât-ı Esasiye Kanunu’nun
değiştirilerek yeniden yapılmasına yetkimiz vardır. Fakat yapılacak bu
değişiklikler, gerçekten vatan ve milletimizin saadetini sağlayabilecek
midir? Bunu söylemek gerekir. Bunu, hukukçu, hukuk bilgini olan
arkadaşlarımız gelip açıklasınlar. Açıklama yapılmadıkça bu meselenin
derhal halledilmesine taraftar değilim.
Üyelerden biri- Teşkilât-ı Esasiye Kanunu öyle gelişigüzel düzeltilemez.
Hamdullah Suphi (İstanbul)- Dört yıl önce, bakanların
ayrı ayrı seçilmelerinin zararlarını söylemiştim. Bugün de aynı durum
başgösterdi. Gazi Paşa’nın teklifine gelince, bu yeni değildir. Dört yıl
önce yapılan bir kanunun daha açık olarak ifadesinden ibarettir. Durum
böyle olunca, değişiklik aleyhinde söz söyleyecekler gelsinler
düşüncelerini açıklasınlar. Fakat zamanımızın uzun uzadıya beklemeye
sabrı yoktur.
Ragıp Bey (Kütahya)- Kanunların en iyisi, şartlardan
ve ihtiyaçtan doğmuş olanıdır. İhtiyaç ise meydandadır. Teşkilât-ı
Esasiye Kanunu’nun tamamlanması ve açıklığa kavuşturulması gerekir.
Teklifin derhal görüşülmesine geçelim.
Adalet Bakanı rahmetli Seyit Bey- Teklif edilen şekil
yeni bir şey değildir. Yürürlükteki Teşkilât-ı Esasiye Kanunu’nun,
açıklığa kavuşturulması ve buna göre tespitidir. Kanunlar ihtiyaçtan
doğar, teorik görüşlerden kaynaklanmaz. Zaman ve olaylar her şeye
hâkimdir. Gelişme kanunu, değişmez kesin bir kuraldır. Teklif edilen
şekilde bir yenilik yoktur. Yürürlükteki şekil daha açık ve belirli bir
şekilde ifade edersek, elbette millet ve memleketimizin yararına daha
uygun olarak hareket etmiş oluruz.
Rahmetli Seyit Bey’in görüşüne Abidin Bey (Manisa) şu cevabı verdi :
Önce, Hükûmet bunalımına çözüm getirelim.
Eyüp Sabri Efendi (Konya)‘nin görüşü şöyleydi: Biz,
Gazi Paşa Hazretleri’ni hakem yaptık. Bizim, Teşkilât-ı Esasiye
Kanunu’nu değiştirmeye yetkimiz yok demek, yasal olmadığımızı kabul
etmek demektir. Meclisin, Teşkilât-ı Esasiye Kanunu’nu değiştirme
yetkisi meydandadır. Hükûmetimizin şekli mutlaka cumhuriyet olacaktır.
Bundan sonra İsmet Paşa söz alarak şu yolda bir konuşma yaptı:
"Parti Başkanı‘nın teklifini kabule ihtiyaç kesindir. Bütün dünya, bizim
bir hükûmet şekli görüştüğümüzü biliyor. Bu görüşlerimizi bir sonuca
bağlayıp açıklamamak, güçsüzlüğü ve karışıklığı sürdürmekten başka bir
şey değildir. Bir tecrübemden söz edeyim. Avrupa diplomatları bu konuda
beni uyardılar. Devletin başkanı yoktur, dediler. Şimdiki idare
şeklinize göre başkan, Meclis Başkanı‘dır. Demek ki, siz bir başka
başkan bekliyorsunuz. Avrupa’nın düşüncesi işte budur. Oysa, biz böyle
düşünmüyoruz. Millet, hâkimiyetini ve mukadderatını fiilî olarak eline
almıştır. O halde bunu hukukî olarak dile getirmekten neden çekiniyoruz.
Cumhurbaşkanı olmadan Başbakan seçilmesini teklif etmek kanunsuz olur.
Bunda şüpheye yer yoktur. Başbakanın seçilebilmesi için, Gazi Paşa
Hazretleri’nin teklifinin kanunlaşması gerekir. Genelleşmiş olan bir
yanlışlığın sürdürülmesinin anlamı yoktur. Partinin bütün millete karşı
yüklendiği sorumluluğun gereklerine uygun olarak hareket etmek
zorunludur."
İsmet Paşa’dan sonra, rahmetli Abdurrahman Şeref Bey’in konuşmasında şu
sözler yer alıyordu:
"Hükûmet şekillerinin teker teker sayılmasına gerek yoktur. Hâkimiyet,
kayıtsız şartsız milletindir dedikten sonra, kime sorarsanız sorunuz, bu
Cumhuriyet’tir. Doğan çocuğun adıdır. Ama bu ad, bazılarına hoş
gelmezmiş, varsın gelmesin."
Bundan sonra Yusuf Kemal Bey, teklifin kabul edilmesi gerektiği
hususunda uzun bilgiler verdi ve, "bunun derhal kanunlaşması için
gerekli işlemin tamamlanmasını teklif ederim" dedi.
Teklifim Parti Grubu’nda ve Hemen Arkasından
Meclis’te Görüşüldü ve "Yaşasın Cumhuriyet"
Abdullah Azmi Efendi’nin, "meselesinin önemi meydandadır. Görüşme devam
etsin, diye yükselen itirazına rağmen yeterlik teklifi kabul edildi.
Ondan sonra teklifimin bütünü ve arkasından da maddeler birer birer
okunarak görüşüldü ve kabul edildi.
Efendiler, Parti Grubu toplantısına son verildi ve hemen Meclis
toplantısı açıldı. Saat 18.00 idi. Kanun teklifi, Kanun-ı Esasi Encümeni
tarafından usulen incelenip tutanağı hazırlanırken, Meclis, diğer bazı
işlerle meşgul oldu. Sonunda, Başkanlık kürsüsünde oturan Başkan Vekili
İsmet Bey (Paşa) Meclis’e şu bilgiyi verdi:
"Kanun-ı Esasî Encümeni, Teşkilât-ı Esasiye Kanunu’nda değişiklikler
yapılması ile ilgili tasarının öncelikle ve derhal görüşülmesini teklif
ediyor." "Kabul!" sesleri üzerine, tutanak okundu. Teklif edildiği gibi
öncelikle görüşüldü. Nihayet kanun, birçok konuşmacının "Yaşasın
Cumhuriyet!" sesleriyle alkışlanan konuşmalarıyla kabul edildi.
Türkiye Cumhurbaşkanlığı‘na
Ondan sonra, Cumhurbaşkanı seçilmesi için Meclis’te oylamaya geçildi.
Toplanan oyların sonucunu, Başkanlık kürsüsünde oturan İsmet Bey (Paşa)
Genel Kurul’a şu şekilde bildirdi:
"Türkiye Cumhurbaşkanlığı için yapılan oylamaya yüz elli sekiz kişi
katılmış ve Cumhurbaşkanlığı‘na yüz elli sekiz üye, oy birliği ile
Ankara Milletvekili Mustafa Kemal Paşa Hazretleri’ni seçmişlerdir."
Efendiler, seçimin hemen arkasından Meclis’te yaptığım konuşmayı
tutanaklarda okumuşsunuzdur. Ancak, tarihî bir hatıranın canlandırılması
için, izin verirseniz, o konuşmamı burada aynen tekrar edeyim:
"Saygıdeğer arkadaşlar, dünya çapında önemli ve olağanüstü olaylar
karşısında, saygıdeğer milletimizin gerçek uyanıklığına ve şuurluluğuna
değerli bir belge olan Teşkilât-ı Esasiye Kanunu’nun bazı maddelerini
açıklığa kavuşturmak için kurulmuş olan özel komisyon tarafından yüksek
kurulunuza teklif edilen kanun tasarısının kabulü dolayısıyla, Türkiye
Devleti’nin zaten bütün dünyaca bilinen, bilinmesi gereken özelliğini,
milletlerarası adıyla adlandırıldı. Bunun doğal bir gereği olmak üzere
bugüne kadar doğrudan doğruya Meclis Başkanlığı‘nda bulundurduğunuz
arkadaşınıza, yaptırdığınız bu görevi, Cumhurbaşkanı ünvanıyla yine aynı
arkadaşınıza, bu aciz arkadaşınıza yöneltiyorsunuz. Bu münasebetle,
şimdiye kadar hakkımda gösterdiğiniz sevgi, samimiyet ve güveni bir defa
daha göstermekle, yüksek değerbilirliğinizi ispat etmiş oluyorsunuz.
Bundan dolayı, yüce kurulunuza gönlümün bütün samimiyeti ile
teşekkürlerimi sunarım."
"Efendiler, asırlardan beri Doğuda haksızlığa ve zulme uğramış olan
Milletimiz, Türk Milleti, gerçekte soydan sahip bulunduğu yüksek
yeteneklerden yoksun zannediliyordu."
"Son yılarda milletimizin fiilî olarak gösterdiği yetenek, istidat ve
kavrayış, kendi hakkında kötü düşünenlerin ne kadar gafil ve ne kadar
gerçeği görmekten uzak, görünüşe aldanan insanlar olduğunu pek güzel
ispat etti. Milletimiz kendisinde var olan özellikleri ve değeri,
hükûmetin yeni adıyla, medeniyet dünyasına çok daha kolaylıkla
gösterebilecektir. Türkiye Cumhuriyeti, dünya devletleri arasında
tuttuğu yere lâyık olduğunu eserleriyle ispat edecektir."
"Arkadaşlar, bu yüksek rejimi yaratan Türk Milletinin son dört yıl
içinde kazandığı zafer, bundan sonra da birkaç misli olmak üzere kendini
gösterecektir. Bendeniz, kazandığım bu güven ve itimada lâyık olmak
için, pek önemli gördüğüm bir noktadaki ihtiyacı bildirmek
mecburiyetindeyim. O ihtiyaç, yüce kurulunuzun şahsıma karşı gösterdiği
sevgi, güven ve desteğin devamıdır. Ancak bu sayede ve Tanrı‘nın
yardımıyla, bana verdiğiniz ve vereceğiniz görevleri en iyi şekilde
yapabileceğimi ümit ediyorum."
"Daima, sayın arkadaşlarımın ellerine çok samimi ve sıkı bir şekilde
yapışarak, kendimi onların şahıslarından bir an bile uzak görmeyerek
çalışacağım. Daima, milletin sevgi ve güvenine dayanarak hep birlikte
ileri gideceğiz. Türkiye Cumhuriyeti mutlu, başarılı ve galip
olacaktır."
Efendiler, Meclis’çe Cumhuriyet kararı 29/30 Ekim 1923 gecesi saat
20.30’da verildi. On beş dakika sonra, yani 20.45’de, Cumhurbaşkanı
seçildi. Durum, aynı gece bütün memlekete bildirildi ve her tarafta gece
yarısından sonra yüz bir pâre top atılarak ilân edildi.
İlk kabinenin İsmet Paşa tarafından kurulduğunu ve Meclis Başkanlığı‘na
Fethi Bey’in seçildiğini biliyorsunuz.
Cumhuriyet’in İlânı Üzerine Milletin Duyduğu Genel ve
Efendiler, Cumhuriyet’in ilânı, bütün milletçe sevinçle karşılandı. Her
tarafta parlak sevinç gösterileri yapıldı. Yalnız İstanbul’da iki üç
gazete ve yalnız İstanbul’da toplanan bazı kimseler, milletin genel ve
samimi olan bu sevincine katılmaktan çekindiler. Endişeye düştüler.
Cumhuriyet’in ilânına önayak olanları eleştirmeye başladılar.
İşaret ettiğim gazetelerin ve şahısların Cumhuriyet’in ilânını nasıl
karşıladıklarını hatırlamak için, sadece o günlerdeki yayınları gözden
geçirmek yeterlidir.
Meselâ, "Yaşasın Cumhuriyet" başlığı altındaki yazılar bile
Cumhuriyet’in kuruluş ve duyuruluş şeklinin garip olduğunu, bunda,
"sıkboğaza getirilmiş gibi bir durum" bulunduğunu ilân ediyordu. bu
yazıların sahibi, şu görüşleri ileri sürüyordu: "... şöyle olacağı böyle
olacağı söylenip dururken, diğer taraftan birdenbire birkaç saat içinde,
Kanun-ı Esasî değişikliği yapılıvermesi en yumuşak deyimi ile düşüncesiz
bir harekettir."
Bizim davranış tarzımız, "medeniyet dünyasını anlamış, okumuş, incelemiş
ve devlet idaresinde tecrübe kazanmış kafalardan çıkacak bir düşünce
eseri" değilmiş.
Cumhuriyet’in ilânını Meclis’in alkışlarla kabul etmesi, milletin top
atışları ile kutlaması eleştiriliyor ve deniyordu ki: "Cumhuriyet, alkış
ile dua ile şenlik ve donanma ile yaşamaz. Cumhuriyet, bir tılsım
değildir. Millet Meclisi’nde bir büyü yapıldı. Bundan sonra her iş
kendiliğinden düzelecek, her derdin çaresi kendiliğinden bulunacak
değildir."
Ben cumhuriyetçiyim diyenlerin, Cumhuriyet’in ilânı günü kaleminden
çıkacak sözler bunlar mı olmalıydı? En yüksek idare şeklinin
Cumhuriyet’ten başka bir şey olmayacağına inandığını iddia edenlerin,
Cumhuriyet kelimesine, "bir put gibi tapmam" demesindeki anlam ve kasıt
neydi?
Meclis toplantı halinde bulunmadığı zaman, "Onun güven oyu verdiği bir
hükûmetin düşürüleceği" şeklinde asılsız bir fikri kamuoyunda
canlandırıp, böyle bir hak "padişahlara bile verilmemişti. Şimdi o hak,
Cumhurbaşkanı‘na mı veriliyor?" sorusu, kime ve ne maksatla
yöneltiliyordu?!
Bu yazıları yazanın maksadı, Cumhuriyet’i halka sevdirmek mi, yoksa
bunun put gibi tapılacak bir şey olmadığını anlatmak mıydı? "Cumhuriyet
bize rejim değişikliği ile birlikte zihniyet değişikliği de getiriyor
mu? Kabineye girecek olan kimselere birer devlet adamı kafası hediye
ediyor mu?" sözleriyle, daha ilk anda Cumhuriyet’in değer ve önemini
azaltmaya kalkışmak", "Cumhuriyetçiyim" diyenlerden beklenebilirmiydi?
En hafif bir rüzgardan bile korunması gereken yeni doğmuş bir çocuğun,
onu beslediklerini söyleyenler tarafından bu şekilde hırpalanması doğru
muydu.
Bu düşüncelere yer veren gazetenin başka bir sayfasında; "Türkiye
Cumhuriyeti’nin İlânı başlığı altında yer alan birçok düşünceler
arasında: ... Bu yeni aşamaya ulaşan Türk Milleti, acaba burada uzunca bir
süre huzur içinde dinlenebilecek, burası onun için bir canlılık ve güç
kaynağı, bir rahatlık ve mutluluk kaynağı olabilecek midir? Bu aşama,
onun sosyal yapısını kırıp dökmeden kucaklayabilecek bir çerçeve
niteliği taşımakta mıdır? Cumhuriyet, acaba olayların zorlaması
karşısında çaresizlikten kaçıp sığınılan bir saçak altı mı olacaktır?.."
gibi endişe ve ümitsizlik veren sözlerin sırası mıydı?
Cumhuriyet’in ümit, rahatlık ve mutluluk getireceğinden şüphe ve
endişeye kapılan kimse, ümit, rahatlık ve mutluluğu nereden ve hangi
kaynaktan bekliyordu? Cumhuriyet’in, milletimizin sosyal yapısını kırıp
dökebileceği ihtimali, Cumhuriyeti benimsemiş olan kimselerin kafasında
nasıl yer bulabiliyordu.
Bir başka gazeteci de, "Efendiler, acele ediyorsunuz!" diye bağırmaya
başladı.
Bu gazeteci efendi, millete şu yolda jurnal veriyordu: "Bunalım, yeni
bir kabine kurulması şeklinde giderileceği yerde, aksine son günlerin
bütün gürültülerine rağmen, yine kimsenin çok yakında ilân edileceğine
ihtimal vermediği Cumhuriyet’in pek delilli ispatlı, pek kesin ve pek
acele olarak ortaya çıkmasına sebep olmuştur."
"Cumhuriyet ilânının çok yakın olduğuna ihtimal vermeyen yalnız kamuoyu
değildi. Belki Ankara’da en önemli ve en yetkili konumlarda bulunan bazı
kimseler de, böyle bir ihtimali hatırlarına bile getirmiyorlardı."
Bu sözlerle itiraf edilmektedir ki, son günlerin bütün gürültüleri,
Cumhuriyet’in ilânına engel olmak içinmiş.. Böyle bir maksat güdenlerin,
"Kararların alınmasında acelecilik" görmeleri doğaldı. Fakat, "memleket
kamuoyunun da bu görüşte, kendileriyle birlikte olduğunu" sanmaları
yanlıştı.
Gazetesini, "balonu uçurdular ama galiba ucunu kaçırıyorlar!" ve "sular
boşanınca dolaplar döndü ama... ne yönde?" gibi çirkin bayağı sözlerle
dolduran gazeteci efendi, sesleniş ve suçlamalarına şöyle devam
ediyordu: "Efendiler, devletin adını taktınız, işleri de düzeltebilecek
misiniz?"
Bu seslenişle başlayan yazıları, şu satırlarla son buluyordu: "Tek
dileğimiz; Vatan ve millete yararlı işlere başlanılmasından ibarettir.
Eğer dün ilân edilen Cumhuriyet’in liderleri ve o liderleri
destekleyenler bunu yapabileceklerinden eminseler, biz de kendilerine-
öyleyse Cumhuriyetiniz mübarek olsun Efendiler!- deriz."
Bizi alay edercesine tebrik eden bu son cümleyle, yazar, Cumhuriyet’i
benimsemiyor, onunla ilgisi olmadığını bildiriyordu.
Başka bir gazeteci yazar da, Cumhuriyet’in ilânı dolayısıyla yaptığı
eleştiri ve değerlendirmede: "Bizi üzen nokta, millî önderimizin
kişiliği ile ilgilidir. En büyük ruhlu adamlar, bile kişisel güç sahibi
olmanın çekiciliğine karşı koyamamışlardır" diyor ve bu görüşünü, benim
söylevlerimden aldığı sözlerle destekledikten sonra, Amerika’ya
bağımsızlık sağlayan Washington’un, nasıl çiftliğine çekildiğini,
Amerika Meclisinin hiçbir kişiyi dikkate almadan, yalnız halkın
çıkarlarını düşünerek altı yılda anayasayı nasıl hazırlamış olduğunu ve
ondan sonra da Washington’a nasıl başkanlık verilmiş bulunduğunu
anlatıyor ve Kanun-ı Esasîmizin bu şekilde değiştirilmesinde benim
önayak olmamı hoş görmüyor...
Bu yazar ve benzerlerinin, Cumhuriyet’in ilân şeklinde Cumhuriyet’in
esasları ile ilgili kanunda gördükleri kusur ve eksikleri
eleştirmelerini samimi sayabilmek için çok saf olmak lâzımdır. Eğer bu
yazarlar, Cumhuriyet’in ilânı günü yaygaralı hücumlara başlamayıp, önce
Cumhuriyet’in ilânını iyi niyetle ve samimiyetle karşılamış olsalar,
kamuoyunu kararsızlık ve karışıklığa düşürecek şekilde değil de,
Cumhuriyet’in iyi yanlarını tanıtıcı ve onun ilânının pek yerinde
olduğunu kamuoyuna telkin eden yazılar yazmış olsalardı, ondan sonra
yapacakları her türlü eleştirinin samimiyetini iddiada haklı
olabilirlerdi Fakat gördüğümüz tutum ve davranış böyle olmamıştır.
Rauf Bey’in Cumhuriyet’in İlânı Dolayısıyla İki İstanbul
Efendiler, Rauf Bey de bu münasebetle, gazetecilere demeç vermiştir.
Rauf Bey’in Cumhuriyet’le ilgili görüşünü ve millî egemenlikten ne
anladığını ortaya koyan demecini, 1 Kasım 1923 tarihli Vatan Gazetesinde
okumuştum. Vatan ve Tevhid-i Efkâr Gazetelerinin sahipleri ve
başyazarları ile Rauf Bey’in başbaşa vererek düzenledikleri sorularla
bunların cevaplarından bazılarını yeniden birlikte gözden geçirelim:
Cumhuriyet konusunda, kamuoyunda, beklenmedik bir durumla karşılaşmış
olma duygusu varmış. Şimdiye kadar bulunduğu yüksek makamlar dolayısıyla
ve İstanbul milletvekili sıfatıyla Rauf Bey’in ne düşündüğünü
seçmenlerinin sorup öğrenmek hakları imiş...
Efendiler, bu soruyu düzenleyenlere biz de bir soru soralım:
Önce kamuoyunun ne düşündüğünü hangi yolla nasıl öğrenmişler? Sonra,
İstanbul seçmenleri, yalnız tek iki gazeteciden mi ibaretti; yoksa,
bütün seçmenler, iki gazeteciye milletvekillerinin düşüncesini sormak
için vekâlet mi vermişlerdir? Yoksa bu, Rauf Bey’in: "Seçmenlerin bu
hakkını büyük bir saygıyla kabul edenlerden olduğunu, kendisini seçrken
gösterdikleri yüksek güvene teşekkür borcu bulunduğunu ve ona lâyık
olmaya çalışacağını, kendisine verdikleri emaneti her zaman ve her yerde
korumak ve en iyi şekilde idare etmek için güç ve yeteneğinin son
sınırına kadar çalışacağına güvenmelerini" söylemeye zemin hazırlamak
için miydi? Gerçi bir milletvekilinin, seçmenleri için bu yolda
konuşması pek uygundur. Ancak, yerinde ve zamanında ve samimi olmak
şartıyla! Yoksa, Cumhuriyet’in ilânında kamuoyunun beklenmedik bir durum
karşısında bırakılmış olduğu şeklindeki kasıtlı bir soruya karşı;
"seçmenlerin verdikleri emaneti her zaman ve her yerde koruyacağı ve en
iyi şekilde idare edeceği" yolunda güvence vermeye kalkışmanın anlamı
nedir?
Oysa, Efendiler, 29/30 Ekim gecesi İstanbul’da geçmiş olan bir olayı
açıklarsam bütün millet gibi İstanbul halkının da gerçek duygularının ne
olduğunu kolaylıkla anlarsınız. Cumhuriyet’in ilân edildiği gece,
İstanbul Komutanı Şükrü Nailî Paşa, İstanbul halkının temsilcileri
tarafından, Fatih Belediyesi’nde verilen bir ziyafete davetliydi. Paşa,
ziyafet sırasında Ankara’dan resmî bir bildiri aldı ve onu uygulamaya
koymadan önce, İstanbul halkının sayın temsilcilerine okudu. Bildiri
şuydu: "Türkiye Büyük Millet Meclisi Cumhuriyet ilânına karar verdi.
Bunu yüz bir pâre top atışıyla ilân ediniz."
İstanbul Halkının Temsilcileri
İstanbul halkının temsilcileri, bu müjde ve bildiriyi büyük bir sevinç
ve alkışlarla karşıladılar. Derhal, bütün İstanbul halkı adına Komutan
Paşa’yı ve biribirlerini kutladılar. Bu bakımdan, İstanbul’un sayın
halkı adına İstanbul’un gerçek duygularını başka türlü göstererek
demeçler vermenin ve gösterilerde bulunmanın ne kadar küstahça bir
davranış olduğu meydandadır.
Rauf Bey, "Bence konuyu Cumhuriyet kelimesi bakımından ele almak doğru
değildir" sözleriyle, Cumhuriyet’ten sözetmek bile istemiyor.
Rauf Bey’in kendi görüşü: "Milletimizin refah ve bağımsızlığının
korunmasını ve aziz vatanımızın bütünlüğünü sağlayan rejimin en uygun
rejim olacağı" şeklindedir.
Efendiler, bu sözler, düzenledikleri sorunun cevabı mıdır? Rauf Bey’e:
Hangi hükûmet şekli en uygundur?" sorusu mu sorulmuştur? Eğer soru bu
olsaydı, o zaman Rauf Bey’in bu ifadesi yerinde bir cevap olabilirdi.
Fakat,ondan sonra da Rauf Bey’e şöyle bir soru yöneltmek gerekirdi:
Düşündüğünüz rejimin adı yok mudur? Cumhuriyet rejimi milletin refah ve
bağımsızlığını, vatanın bütünlüğünü sağlayan en uygun rejim değil midir?
Eğer öyle ise, uzun sözleri bir tarafa bırakarak, "ben en uygun rejimin
Cumhuriyet rejimi olduğu görüşündeyim" deyiver de, demagojiden
kurtulalım. Çünkü söz konusu olan, Millet Meclisi’nce kanunla kabul
edilen Cumhuriyet’tir. Maksadınız, dolaylı olarak, bu ilân olunandan
daha uygun bir rejimin bulunduğunu anlatmak ve buna işaret etmek ise,
bunu da söyleyiniz. O tercih ettiğiniz rejim ne olabilir?
Rauf Bey, kendi görüşünü açıktan açığa söylemekten kaçınıyor. Bilinen
bir takım fikirlerden sözederek : "Hükûmetlerin yalnız biribirinden
farklı iki ana temele dayanarak hareket ettiklerine inanıyorum; bu iki
temelden biri mutlakıyet rejimidir" diyor ve şöyle bir mantık yürütüyor:
"Sözde, hükümdar, hak ve yetkisini Tanrı‘dan alır ve bu yasallığa
dayanarak hükmünü yürütürmüş. Bu rejimin sakıncaları görüldüğünden,
milletler, ihtilâl yaparak hükümdarların yetkilerini kısıtlayıp belli
şartlara bağlamışlar... Son yıllarda milletimiz de, meşrutiyet
mücadeleleriyle işe başlayarak kendi işini kendi bilerek, kendi görerek,
kendi karar vererek başarma hedefine doğru yürümüş; İttihat ve Terakki,
Meclis’in ağır baskısından kurtulmak için, "Beşinci Sultan Mehmet’e"
Meclis’in dağıtılması hakkını verdirmiş; Vahdettin, bu haktan
yararlanarak Meclis’i feshetmiş; bilinen felâketler olmuş; bu bakımdan
mutlakiyet rejimi ve kişisel saltanat yanlısı olmak, doğru değilmiş...
Rauf Bey, "Millet, kaderini kendinden başka bir kimseye bırakmayı
kendisi için küçüklük saydı" dedikten sonra, milletin, millî hâkimiyeti
kayıtsız şartsız uygulayan Büyük Millet Meclisi’ni bir kurucu meclis
olarak seçtiğini ve bu şeklin söz konusu edilen şekillerden ikincisi ve
kendi görüşünce de en sağlamı ve doğrusu olduğunu" söylüyor... Bundan
sonra Rauf Bey şu düşünceleri ileri sürüyordu:
"İsim değişikliğinin, hedefi ve amacı değiştirilebileceği inancında
değilim. Bundan başka, daha önceki bir hükûmet şeklinin yerini alan yeni
bir şeklin beğenilmesi ve ömürlü olabilmesi, ancak bir şartla mümkündür.
O da, gideni arattırmayacak şekilde, halkın büyük çoğunluğunun
isteklerine uygun olduğunu, mutluluğunu sağladığını, vatanın şeref ve
bağımsızlığının korunduğunu göstermek ve ispat etmektir. Aksi takdirde,
isim değiştirmekle veya üst tabakada şekil değişikliği yapmakla gerçek
ihtiyaçların karşılanacağını sanmak, özellikle en yakın bir geçmişte
gördüğümüz en acı denemelerden sonra, çok büyük bir yanılma olur."
Efendiler, Rauf Bey’in düşünce ve görüşlerini ortaya koyan bu sözler
üzerinde biraz durmak isterim. Rauf Bey, yetkileri sınırsız ve belirli
şartlara bağlanmamış olan Millet Meclisi’ni de dağıtabilen kişisel
saltanat taraflısı değildir. Rauf Bey, öyle bir hükûmet şekline
taraftardır ki, o rejimde, Millet Meclisi bir kurucu meclis niteliği
taşıyacak şekilde, millî hâkimiyeti hiçbir kayıt ve şarta bağlı kalmadan
uygular. Bu şekli açıkça ifade edelim. Rauf Bey demek istiyor ki,
"Cumhuriyet’in ilânından önceki şekil en uygun hükûmet şeklidir."
Gerçekten de, Rauf Bey’in uzun sözlerle açıklamaya çalıştığı husus, 20
Ocak 1921 tarihli Teşkilât-ı Esasiye Kanunu’nun üçüncü maddesinde yer
alan hükümdür. O madde şudur: "Türkiye Devleti, Büyük Millet Meclisi
tarafından idare edilir ve Hükûmet, Büyük Millet Meclisi Hükûmeti adını
taşır."
Bilindiği üzere, bu Teşkilât-ı Esasiye Kanunu’na göre, Meclis Başkanı,
Meclis adına imza atmaya, Bakanlar kurulu kararlarını onaylamaya yetkili
ve hükûmetin doğal başkanı olmakla birlikte, devletin de başkanı
olduğunu belirten bir kayıt ve kanunî bir açıklık yoktur. Bu kanunun
yapıldığı günlerdeki şartlar ve genel durum dikkate alınırsa, kanunun
önemli ve esaslı bir noktayı ihmal etmiş olmasındaki zorunluluk
kendiliğinden anlaşılır. Bu ihmal, Meclis ve Meclis Hükûmeti var olmakla
birlikte, devlet başkanlığı makamının, padişahlık kaldırıldıktan sonra
kendini halifelik makamında ortaya koyacağı düşünce ve inancında
olanları, Cumhuriyet’in ilânı gününe kadar ümit içinde yaşattı. Bu
bakımdan, Rauf Bey’in en doğru olduğunu iddia ettiği hükûmet şeklinde,
devlet başkanlığını Halifenin kişiliğinde düşündüğüne şüphe yoktur.
İşte, Cumhuriyet’in ilânı üzerine Rauf Bey’i ve kendisi ile aynı
düşüncede olanları telâş ve heyecana sürükleyen gerçek sebep, devlet
başkanlığı makamına Cumhurbaşkanının getirilmiş olmasıdır. Aslına
bakılırsa, "Cumhurbaşkanı devletin başkanıdır" dedikten sonra, Halifeye
verilecek sıfat ve yetkiyi sağlamakla uğraşan, onun sevgi ve iltifatını
Tanrı‘nın lûtfu sayarak memnun olanların hayal kırıklığına düşmekten
duydukları üzüntü ve kaygıyı doğal görmek gerekir.
Rauf Bey’in Cumhuriyet’e karşı olduğunu itiraf etmemekle birlikte,
Cumhuriyet’in ilân edilmiş olduğu bir günde, onun beğenilip ömürlü
olabilmesi için, bir takım şartların yerine getirildiğini ispat
gereğinden söz etmesi, Cumhuriyet’in millete mutluluk getireceğine
inanmadığını açıkça göstermiyor mu?
Rauf Bey, yapılan işin sadece bir isim değiştirmekten ve üst tabakada
bir şekil değişikliği yapmaktan ibaret olduğunu söyleyerek,Cumhuriyet’i
ilân etmenin çocukça ve aceleye getirilmiş bir hareketin eseri olduğunu
anlatmaya çalışırken, "Cumhuriyet idaresiyle gerçek ihtiyaçların
karşılanmış olacağını zannetmek... affedilmez bir hatâ olur" demekle,
Cumhuriyet rejimine ne kadar ilgisiz ve ondan ne kadar uzak olduğunu
ispat etmiyor mu? Rauf Bey, son görüşünü pekiştirmek üzere, "en yakın
bir geçmişte gördüğümüz en acı tecrübeler"i hatırlatıyor. Efendiler, bu
türlü bir hatırlatma ile kamuoyuna ne anlatılmak isteniyor? Millet neden
kandırılmak isteniyor? Bunu anlamak güç değildir, sanırım... Rauf Bey,
aklınca Devlet Başkanlığı makamının, orada Halifenin oturması
sağlanıncaya kadar, başka bir ünvanla başka biri tarafından işgal
edilmesini güven altına almak istiyor. Fakat, bu makam işgal edilmiş
olduğuna göre, yapılan işten geri dönülmesini sağlamak için de,
kamuoyunu gericiliğe kışkırtıyor. Cumhuriyet rejiminin kabulünde
affedilmez bir hatâ olabileceğini ileri süren kimseye göre hatânın
neresinden dönülse kâr sayılmak doğaldır. Rauf Bey, Cumhuriyet şeklinin
kabul ve ilân edildiği noktasına temas ederken şöyle diyor: "Görüşleri
dağıttılar. Sonra, Cumhuriyet’in bir günde kararlaştırılıp ilân
edilmesi, halkta, sorumsuz kimseler tarafından hazırlanan bir rejimin
bir oldubittiye getirildiği düşünce ve endişesini uyandırdı. Bu endişe
pek doğal görülmelidir. Halkımızın, bundan ve geçmiş olaylarından ders
aldığını ve uyanıklık kazandığını anlayarak memnun olmalıdır. Ben şahsen
memnunum". Efendiler, Cumhuriyet rejimini bir günde kanun çıkararak ilân
eden, Rauf Bey’in de pek güzel tarif ettiği ve vasıflandırdığı gibi,
Bağımsızlık mücadelemizin biricik temel taşı olan ve Millî hakimiyeti
kayıtsız şartsız uygulamada gösterdiği yüksek güç ve kabiliyet ulaştığı
fiilî sonuçla ortaya çıkmış bulunan Büyük Millet Meclisi idi. Söz konusu
ettiği sorumsuz kimse, Meclis kamuoyunu Cumhuriyet’in ilânına yönelten
ve bu konuda teklifte bulunan kimseyse, o bendim ve onun ben olduğumu
Rauf Bey’in herkesten daha iyi anlayabileceğini kabul etmekte hatâ
yoktur. Eğer bunda bir yanlışlık varsa, "yıllardan beri aramızda
arkadaşlık ve kardeşlik duygularından başka, karşılıklı güven duygusunun
da bulunduğunu ve bana karşı yüksek saygı duygularıyla bağlı olduğunu"
ifade eden Rauf Bey’in beni hiç tanınmamış olduğuna hükmetmek gerekir.
Benim girişimlerimi ve yaptığım işleri, halkta endişe uyandırıcı
nitelikte görmek ve sevinç gösterilerinde bulunan halk adına, gereksiz
yere bunun tersini söylemek, yapay olarak halka bu endişeleri aşılamaya
kalkışmaktır. "Halkın geçirdiği tecrübelerden ders aldığını ve uyanıklık
kazandığını anlayarak sevinmelidir, ben şahsen memnunum" diyen Rauf
Bey’e, bu münasebetle bir noktayı hatırlatmak mümkündür. Halkı uyarmak
ve uyandırmak için ömrünü adamış bir adama karşı böyle konuşulmaz ve
halkta bu duyarlığın doğduğunu görmekle, kendisinin benden çok
sevindiğini söylemeye, ne hakkı ne de yetkisi vardı. Rauf Bey, bütün
vatanı düşmanlara işgal alanı yapabilecek Mondros Ateşkes Antlaşması‘nın
stratejiyle ilgili maddesini bir oldubitti şeklinde kabul ettiği zaman,
Milletin nasıl kan ağlayıp acı çektiğini duyabildi mi? Son zamana kadar,
hatta Cumhuriyet’in ilânının ertesi günü bile resminin altına,
taraftarlarının "Mondros Ateşkes Anlaşması‘nı imzalayan fakat Lozan
Antlaşması ile de öcünü alan Rauf Bey" yazısını yazarak, durmadan
propagandasını yaptıkları bu kişi, Türk Milletinin gerçek emellerini,
samimî duygularını bizden çok anladığını, o emeller ve duygularla bizden
daha çok ilgili ve ilişkili bulunduğunu iddiaya kadar varmamalıdır.
Rauf Bey, demecinin bir yerinde diyor ki: "Sorumlu devlet adamları, bu
gerçekler (yani Cumhuriyet ilânının gerekçeleri) üzerinde en yetkili
görüşme ve karar makamı olan Yüce Meclis aracılığıyla milleti
aydınlatacak ve zihinlerdeki endişeleri giderecektir. Kamuoyunun bunu
bilmesi, doğal bir haktır." Efendiler, bu sözlerde mantık yoktur. Bir
kere Rauf Bey de demiyor mu ki, "Millî egemenliği kayıtsız şartsız
uygulayan Meclis"tir. O halde hangi sorumlu devlet adamları, Millet
Meclisi’ni, aldığı ve gerekçesi ile birlikte yayınlayıp ilân etmiş
olduğu pek yasal ve yüce bir karardan dolayı sorguya çekecektir? Bir
memlekette, bir toplumda bir inkılâp yapıldığı zaman, elbette onu
gerektiren sebepler vardır. Ancak, o inkılâbı yapanlar, inanmak
istemeyen inatçı hasımlarını inadırmaya mecbur mudur? Elbette,
Cumhuriyet isteyenler de, ona karşı olanlar da vardı. İsteyenler ne için
ve ne gibi düşünce ve görüşlere dayanarak Cumhuriyet’i ilân ettiklerini,
ona karşı olanlara anlatsalar, kendi düşünce ve görüşleriyle yapılan
işlerin doğru olduğunu onlara ispat etmek isteseler bile, onları bu
artniyetli direnmelerinden vazgeçirecekleri, kabul edilebilir mi?
Elbette, Cumhuriyet taraftarları yeterliliğe sahip iseler, ülkülerini,
herhangi bir yolla, ihtilâlle, inkılâpla veya Milletçe benimsenen daha
başka yollara başvurarak gerçekleştirirler. Bu, ülkücü inkılâpçılara
düşen bir görevdir. Buna karşı yapılan itirazlar, koparılan yaygaralar
ve gerilikçi girişimler ise, karşı gelenlerin yapmaktan geri
durmayacakları hareketlerdir. Cumhuriyet rejiminin ilânında Rauf Bey ve
benzerlerinin yaptıkları gibi.
Cumhuriyet’in İlânı Üzerine Halife’ye
Efendiler, o günlerde İstanbul’da bulunan ordu müfettişlerimiz de
gazetelere demeçler vererek, çeşitli vesilelerle düzenlenen ziyafetlerde
söylevler vererek, duygularını dile getiriyorlardı. Cumhuriyet’in ilânı
üzerine İstanbul’da bazı kimseler ve bazı gazeteciler, Halife’ye de bir
rol yaptırmak hevesine düştüler. Gazetelerde, Halife’nin istifa ettiği
veya edeceği yolunda söylentiler, tekzipler (yalanlamalar) yayınlandı.
Sonra dendi ki: "Haber aldığımıza göre, mesele böyle bir rivayetten
ibaret olmadığı gibi, bir tekzip ile çözülebilecek kadar basit de
değildir. Gerçek olan bir nokta vardır ki, o da Cumhuriyet’in ilânının,
yeniden bir Halifelik meselesi ortaya çıkarmış olmasıdır."
Halife, "yazı masasının başına oturup (!) Vatan Gazetesi yazarına demeç
vermiştir" denilerek, Halife’nin bütün inananlar tarafından sevildiği,
Asya’nın en ücra köşelerine varıncaya kadar İslâm dünyasından binlerce
mektup ve telgraf aldığı ve birçok yerden kurullar geldiği yolundaki
sözlerle, Hilâfet konumunun kolay kolay sarsılır bir konum olmadığı
anlatılmaya çalışılıyor; İslam dünyasınca istenmedikçe, Halife’nin
istifa edip çekilmeyeceği ilân ediliyordu. Aynı zamanda, "Hükûmet,
birçok iç meseleleri yoluna koymakla meşgul olduğundan, şimdiye kadar
Hilâfetin görevlerini tespitle uğraşma imkânını bulamamıştır. Hükûmetin
iç meselerle meşgul olduğunu elbette İslâm dünyası da bilmektedir ve
şimdiye kadar Halifelik görevleri ile uğraşmaya imkân bulamamasını doğal
görür" cümleleriyle bizi, hilâfetin görevlerini tespite çağırırken,
şimdiye kadar bunun yapılmamasını hoşgörü ile karşılayan İslâm
dünyasının, bundan sonra mazur görmeyeceğini de bildirerek bir bakıma
tehdit ediliyorduk. Bir yandan da, bizi etkilemesi için İslâm dünyasının
dikkati çekilmek isteniyordu. Vatan Gazetesinin 9 Kasım 1923 tarihli
nüshasında okuduğumuz bu yazılardan sonra, 10 Kasım 1923 tarihli
sayısında Tanin Gazetesinde Halife’ye yazılan bir açık mektup
yayınlandı. Lütfi Fikri Bey’in imzasını taşıyan bu mektupta, Halife’nin
istifasıyla ilgili haberlerden, milletin ne kadar üzüldüğünü ve acı
çektiğini ispat için bir vapur hikâyesi uydurulmuştu: "Vapur’da
oturanlar, Halife’nin istifası haberini öğrenince yüzlerine hüzün ve
endişe çökmüş... Birbirlerini tanımayanlar, samimî görüşmeye ve hattâ çok
görüşmeye başlamışlar... Ortak endişe, bunları bir dakikada dost etmiş..."
Lütfi Fikri Bey, "gönül istiyor ki, bu istifa sözü, ebedî olarak
gömülsün, kalsın" diyor; çünkü "dünya için felâket olur"muş...
Lütfi Fikri Bey, millete şunu da telkin ediyordu: "Hayretle ve üzüntüyle
görülmelidir ki, bugün şu manevî hazineye (yani Hilâfete) saldırmak
isteyenler, dışarıdan kimseler, Müslüman milletler içinde Türk’ü
çekemeyenler değildir. Doğrudan doğruya biz Türkler, kendi dinimizden
sonsuza dek bu hazinenin çıkarılması sonucuna yol açabilecek
girişimlerde bulunuyoruz.
Efendiler, yabancılar Hilâfete saldırmıyorlardı. Fakat, Türk milleti
saldırıdan kurtulamıyordu. Hilâfete saldıranlar, Müslüman milletler
içinde Türk’ü çekemeyenler değildi. Fakat Çanakkale’de, Suriye’de,
Irak’ta İngiliz ve Fransız bayrakları altında Türklerle vuruşan Müslüman
milletlerdi. Türk milletine kolayca saldırabilmek için korunup devam
ettirilmesi tercih edilen Hilâfetin ortadan kaldırılmasını, "Türklük
için bir intihardır" diyerek vasıflandırmak; "Hilâfet’i ortadan
kaldırmak için biz Türkler girişimlerde bulunuyoruz" sözleriyle,
Cumhuriyet’in hedefini açıklayıp ilân etmek, elbette etkisiz kalmadı.
Lütfi Fikri Bey’in Tanin’de yayınlanan açık mektubundaki görüş, ertesi
gün Tanin başyazarı tarafından desteklendi.
11 Kasım 1923 tarihli Tanin’in, "Şimdi de Hilâfet Meselesi" başlıklı baş
makalesi okununca, Cumhuriyet’in ilânına engel olamayanların, ne
pahasına olursa olsun Hilâfet makamını elde tutabilme gayret ve
faaliyetine geçtikleri anlaşılır. Bu yazıda, Şehzade Mektupları
yayınlanarak, halkta hanedan lehinde sevgi uyandırılmaya çalışılıyor.
Ayrıca, hanedan haklarına karşı çirkin saldırılar yapıldığı ve bunu
yapanın, Partimizin en seçkin topluluğundan olduğu belirtildikten ve
Cumhuriyet Hükûmeti’ni milletin gözünde kötü göstermek için ne söylemek
gerekirse, onlar da yazıldıktan sonra, Halife’nin istifası söylentisi
üzerine durularak: "Arkadan arkaya verilmiş bir karar karşısındayız"
deniyordu. Daha sonra da: "Millet Meclisi’nin bu kadar baskı altında
kaldığını, dışarıda verilen kararları yalnızca onaylamak durumuna
düşürüldüğünü görmek gerçekten pek üzücü oluyor" sözleriyle, Meclis bize
karşı kışkırtılıyor... Böylece, Cumhuriyet’in ilânını kabul eden Meclis’in
hiç olmazsa Hilâfet’in kaldırılmasını bir oldubitti şeklinde kabul
etmemesinin sağlanmasına çalışılıyordu.
Tanin Başyazarı, Hilâfetle ilgili düşünce ve görüşlerini şu satırlarla
ortaya koyuyordu: Hilâfet bizden giderse, beş on milyonluk Türkiye
Devleti’nin İslâm dünyası içinde hiçbir önemi kalmayacağını, Avrupa
siyaseti karşısında da en küçük ve değersiz bir Hükûmet durumuna
düşeceğimizi anlayabilmek için, büyük bir yeteneğe gerek yoktur.
Milliyetçilik bu mudur? Kalbinde gerçek milliyetçilik duygusu yatan her
Türk, Halifelik makamına dört elle sarılmak mecburiyetindedir."
Efendiler, Halifelik konusundaki düşüncelerimi daha önce açıkladığım
için, bu sözleri burada tahlile gerek görmüyorum. Ancak, Hilâfet
makamına dört elle sarılmak mecburiyetinde kalan bir rejimin, Cumhuriyet
rejimi olamayacağını anlayabilmek için de büyük bir yetenek
gerekmediğini söylemekle yetineceğim.
Tanin’in incelemekte olduğumuz Baş Makalesinin daha bir iki noktasına
dikkati çekeceğim.
Osmanlı Hanedanınca kabul edilmiş ve bundan dolayı sonsuza dek
Türkiye’de kalması güven altına alınmış bulunan Hilâfet’i elden kaçırmak
tehlikesini yaratmak, akıl ve vatanseverlikle, milliyet duygusuyla zerre
kadar bağdaştırılamazmış(!...)
Tanin Başyazarı, kendisinin Cumhuriyetçi olduğunu ilân etmişti. Fakat
öyle bir Cumhuriyetçi ki, onun istediği Cumhuriyet idaresinin başında,
Halife olarak Osmanlı Hanedanından biri bulunacaktır. Yoksa, yapılan
hareket akıl ve vatanseverlikle, milliyet duygusuyla zerre kadar
bağdaştırılamazmış... Hilâfeti, elimizden gitmesine hiçbir imkân
kalmayacak şekilde korumakla görevliymişiz... Onu kaldırmak için girişilen
gizli düzenlemeler başarısızlığa uğratılmalıymış...
Efendiler, bu yazıların anlamı ve bu düşüncelerin nasıl bir maksada
dayandığı bugün kolaylıkla anlaşılmaktadır. Yarın, daha açık olarak
anlaşılacaktır. Gelecek kuşakların, Türkiye’de Cumhuriyet’in ilan
edildiği gün, ona en insafsızca saldırıların başında, "Cumhuriyetçiyim"
diyenlerin, yer aldığını görerek asla şaşıracaklarını sanmayınız!
Aksine, Türkiye’nin aydın ve Cumhuriyetçi Çocukları, böyle Cumhuriyetçi
geçinmiş olanların gerçek düşüncelerini tahlil ve tespitte hiç de
kararsızlığa düşmeyeceklerdir.
Onlar, kolayca anlayacaklardır ki, çürümüş bir Hanedanın, Halife
ünvanını taşıyarak, başının üstünden zerre kadar uzaklaşmasına imkân
bırakmayacak şekilde korunmasını şart kılan bir devlet şeklinde
Cumhuriyet rejimi ilân edilse bile, onu yaşatmak mümkün değildir.
Efendiler, o günlerde yapılan yayınlar arasında dahi iki nokta yer
alıyordu. Bunlardan biri benim hasta olduğum hususu. Diğeri de, rahmetli
Enver Paşa’nın Türkistan’daki hizmetleri ve hayatta olduğu hususu... Enver
Paşa, memleket dışında kaldığı yıllarda İslâm birliği için çalışıyormuş
ve "Dâmâd-ı Hilâfetpenahî" (Halife Dâmâdı) ünvanını kullanırmış... Hattâ,
Türkistan’daki kazdırdığı bir mührün bir tarafına da bu ünvanı da
yazdırmış...
Boyuna iki noktadan da sözetmek elbette maksatsız değildi.
Efendiler, işaret ettiğim bu yayınlarla birtakım kimselerin tutum ve
davranışları özet olarak şu şekilde ifade edilebilir: "Esas olan, Mllî
egemenliktir. Millî egemenlik, Cumhuriyet’in gelişmesiyle sağlanır. Türk
Milleti, millî egemenliğe kavuştu. Cumhuriyet’in ilânına gerek yoktur,
yanlıştır. Türkiye’de en sağlam devlet şekli, millî egemenlik esasını
korumakla birlikte Cumhuriyet’i ilân etmeyip devlet başkanlığından
Halife ünvanıyla Osmanlı Hânedanından birini bulunduran meşrutiyet
idaresidir. Nasıl ki, İngiltere’de millî egemenlik mevcut olmakla
birlikte devlet başkanlığında bir kral vardır ve o kral aynı zamanda
Hindistan İmparatorudur."
Efendiler, böyle bir prensip üzerinde birleşmiş olan kimseler,
kendilerini sözleriyle, davranışlarıyla ve yazılarıyla göstermiş
gibiydiler. Bu topluluğun başına Rauf Bey’in seçildiğine
hükmedilebilirdi. Çeşitli soy ve mesleklerden oluşan kimselerin meydana
getirdiği bu topluluk, Rauf Bey’i maksatlarının açıklanıp savunulmasına
en uygun bir kimse olarak görmüşlerdi. Ondan büyük ümitler
beklenebileceği zannına kapılmışlardı. Bundan sonradır ki, Rauf Bey
Ankara’ya hareket etti. Vatan Gazetesinin bildirdiğine göre, büyük bir
kalabalık Rauf Bey’i Ankara’ya uğurlamak için toplanmış. Kâzım Karabekir
Paşa, Refet Paşa, Ali Fuat Paşa, Adnan Bey bu büyük kalabalığın başında
gösteriliyordu. Vatan Gazetesi bu uğurlamadan bahsederken, Rauf Bey’in,
Ankara’da Meclis’te güdeceği politikayı da millete ilân ediyordu. Rauf
Bey’in Meclis’teki çalışmalarının olumsuz yönde ve kişisel olmayacağı,
faaliyetinin memleketin iyiliğini ve huzurunu, kanunların hâkimiyetini
sağlama amacı güden bir faaliyet olacağı, kendisinin Büyük Millet
Meclisi’nde bir iyilik ve düzen unsuru olacağı ve memleket yararına olan
prensipleri savunacağı belirtiliyordu.
Vatan Gazetesi sahibinin bu açıklamaları yapmaya ve kendiliğinden
garanti vermeye yetkili olduğu elbette kabul edilemezdi. Oysa Rauf Bey,
Partimiz adına milletvekili olmuştu. Partimizin programına uyacaktı.
Partiden ayrılmadan, kendi başına bir politika takip etmemesi gerekirdi.
Rauf Bey, daha partiden ayrıldığını da bildirmemişti. Böyle bir
düşüncesi olmadığını, daha sonra, partiden ayrılmamakta gösterdiği
ısrarla da doğrulamıştı. Bu bakımdan, hem partide kalmak ve hem de parti
disiplinini bozmak demek olan, kendine has bir politikayı tek başına
uygulamak anlaşılabilir bir husus değildi.
Efendiler, bu yolda hareketle, varılmak istenen sonucu keşfetmek geç ve
güç olmadı. İsterseniz, bu noktanın aydınlanmasına yarayacak bazı
açıklamalarda bulunayım.
Rauf Bey’in Ankara’ya Gelerek Birtakım Propagandalarla,
Rauf Bey, Ankara’ya geldikten sonra, Parti üyeleriyle yakından ve
arkadaşça ilişkilere girişti. Fakat, bütün ilişki ve görüşmelerinden bir
maksat güttüğü anlaşılıyordu.
Rauf Bey, "Cumhuriyet’in ilânında acele edilmiştir. Bu aceleye sebep
olanlar, sorumsuz kimselerdir. Bu şekilde davranışın içyüzünü anlamak
gerekir. Meclis, millî egemenliği hakkıyla koruyabilmelidir. Gizli
maksatlarla yönetilmeye ses çıkarılmazsa, nereye varılacağı bilinemez.
Cumhuriyet ilânını zorunlu kılan sebep neymiş? Cumhuriyet’in bizim için
gerçekten de yararlı ve lüzumlu olduğu ispat edilmelidir" yollu,
birtakım propagandalarla, arkadaşları ve Parti’yi bize karşı kışkırtmaya
ve çevirmeye koyuldu.
Rauf Bey, İstanbul’daki demecinin sonunda demişti ki: "Meclis ve
Hükûmet, bu acele edişin akla yatkın ve haklı bir sebebi bulunduğunu
millete göstermeli ve ispat etmelidir ve edecektir."
Böylece pek güzel anlaşılıyordu ki, Rauf Bey’in geceli gündüzlü devam
ettiği ilişki ve görüşmelerden maksadı, parti ve Meclis üyelerine bu
görüşünü benimsetmekti. Bunu başardıktan sonra, Cumhuriyet’in ilânı
konusunu Meclis’te yeniden gündeme getirmek istiyordu.
Bununla güttüğü maksat da, Meclis’i ve Hükûmet’i Cumhuriyet’in acele
olarak ilânında akla yatkın ve haklı bir sebep olup olmadığını ispata
mecbur etmekti. Kendi aklınca ve taraftarlarının görüşüne göre, akla
yatkın ve haklı bir sebep göstermek güçtü. Akla yatkın ve haklı bir
sebebe dayanmayan Cumhuriyet’in ilânında acele edildiği ve yanlışlık
yapıldığı ortaya çıkacak ve sözde bu yanlışlık düzeltilecekti!
Rauf Bey’in Sahneye Koymak İstediği Oyunu Fark Edenler
Tarafından Bir Parti Toplantısından Kendisinin
Efendiler, Rauf Bey’in çalışmalarının nasıl bir hedefe yöneldiğini ve
maksadının içyüzünü anlamak için, bir haftalık bir süre yetti. Elbette,
kimin tarafından yapılmış olursa olsun, Cumhuriyetçiler bu şekildeki bir
çalışmaya daha fazla göz yumamazlardı. Rauf Bey’in sahneye koymak
istediği oyunu farkedenler, bir parti toplantısında Rauf Bey’i imtihana
çekmeye karar verdiler. Bu toplantıyı hatırlarsınız. Bu toplantıda
yapılan görüşmeler de olduğu gibi yayınlanmıştı. Onu da okumuşsunuzdur.
Ben, burada o toplantının ayrıntılarına girecek değilim. Yalnız, o
toplantının vardığı sonucu gerçek anlam ve kapsamıyla açıklamaya
yarayacak bazı tahliller yapmayı, kamuoyunun aydınlanması için gerekli
ve yararlı görüyorum.
Önce, şunu açıkça belirtmeliyim ki, Rauf Bey, saldırıya geçmek için daha
hazırlığını tamamlamakla uğraşırken, saldırıya uğramıştır. Gerçi, bazı
gazetelerde yapılan olumsuz yayınlar, Halifeye ve bir şehzadeye
dayandırılan durumlar, Rauf, Adnan Bey’lerin ve bazı komutanların
Halife’yi ziyaretleri, Halife ve Şehzade hakkında söz söyleyenlere, yazı
yazanlara bazı yerlerden yaptırılan gurur kırıcı hücumlar, memlekette
kararsızlıklar, kamuoyunda karışıklıklar uyandırmaktan geri kalmamıştı.
Fakat, Meclis’te saldırıya geçmek için bu yeterli görülmemiş, Ankara’da,
Meclis üyeleri üzerinde de çalışmanın gerekli bulunduğu anlaşılıyordu.
İşte, bu son hazırlıklar yapılırken, Rauf Bey’den önce davranılarak
harekete geçilmiştir.
Parti Grubu Başkanlığı‘na, bir önerge verdirildi. Parti Grubu Başkanı
İsmet Paşa idi. Verilen önergede: "Rauf Bey’in İstanbul gazetelerinde
çıkan Cumhuriyet’in ilânına karşı gelme yolundaki demecinin,
Cumhuriyet’i sarsıntıya uğrattığı ve bu demeç sahibinin çevresinde
muhalif bir parti kurulduğu kanaatinin belirdiği" ileri sürülerek,
durumun, Parti Grubu’nun görüşlerine sunulması teklif edilmişti.
Parti Grubu’nun toplandığı 22 Kasım 1923 günü, ben de toplantıdan önce,
toplantı salonuna bitişik odada bulunuyordum. Rauf Bey yanıma geldi.
Benden görüşmelere karışmamaklığımı rica etti. Çünkü, bana karşı söz
söyleyemeyeceğini bildirdi.
Kesinlikle görüşmelere müdahale etmeyeceğimi ve hiçbir söz söylemek
niyetinde olmadığımı, ancak, Parti Başkanı sıfatıyla, görüşmelerin nasıl
geçeceğini görmek üzere toplantı salonuna gireceğimi bildirdim. Toplantı
salonunda da bulunmamamı rica etti. Bunu kabul etmedim.
Rauf Bey’in, benim görüşmelere karışmamı ve salonda bulunmamı önlemek
isteyişindeki gerçek maksadı neydi? Benim huzurumda veya benim muhatabım
olarak konuşmasına ve iddialarda bulunmasına engel olan şey, gerçekten
bana karşı duyduğu saygı mıydı? Buna inanmak mümkün değildir. Benim
anladığıma göre, Rauf Bey muhatap ve düşman olarak İsmet Paşa’yı
karşısına almak istiyordu. Ben, orada bulunmadığım takdirde, parti
üyeleri arasından kendisini destekleyenlerin çıkabileceğini
zannediyordu.
Parti Grubu, İsmet Paşa’nın başkanlığında toplandı. İsmet Paşa,
Başkanlık kürsüsünden görüşme konusunu açıklayıp önemini belirttikten
sonra, "bugünkü toplantıda benim de söz almam gerekebilir" diyerek
başkanlığı başkasına bıraktı.
Önerge sahibinin yaptığı açıklamalardan sonra söz alan Rauf Bey, uzun
bir konuşma yaptı.
Rauf Bey, İstanbul’daki demeci dolayısıyla bir yanlış anlama ortaya
çıktığını, bunu düzeltmek için arkadaşlarla görüşmelerde bulunduğunu
söyledikten sonra "eğer bizim eleştirmek istediğimiz bir nokta varsa, o
da eserdir" dedi.
Rauf Bey’in: "Çok iyi niyetlerle başlanıp uğrunda canlar feda edilmiş
olan pek sağlam ilkelerin uygulanmasında yapılan yanlışlıklar yüzünden
sakatlandığını da sanırım hiçbirimiz bir kalemde reddedemeyiz"
şeklindeki sözlerini de olduğu gibi alıyorum.
Şimdi, bu iki cümle üzerinde bir an duralım. Rauf Bey’in eleştirmek
istediği eser hangi eserdir? Cumhuriyet mi, yoksa Cumhuriyet’in ilân
ediliş şekli mi?
Eser olan Cumhuriyet’tir, İlân ediliş şekli şu veya bu şekilde olabilir.
Rauf Bey’in "sağlam ilkeler" dediği, Cumhuriyet ilkeleri midir? Yoksa,
uygulamasında yapılan yanlışlık yüzünden sakatlanmasından korktuğu
Cumhuriyet midir?
Efendiler, söz konusu olan Cumhuriyet’in kendisi ve onun memlekette
ilânıdır.
Daha, Cumhuriyet rejimini uygulama aşamalarında yanlışlık olduğunu iddia
edecek kadar zaman geçmemişti. Rauf Bey’in telâşı Cumhuriyet ilânının
hemen ertesi günü başlıyor ve daha iki üç gün bile geçmeden demeç
veriyor.
Kâzım Paşa’ya "Cumhuriyet’in İlânına
Engel Olabilirsen Memlekete Büyük Hizmet Etmiş Olursun"
Rauf Bey, demecinin ne anlama geldiğini ve ne gibi düşünceleri içine
aldığını, her birini birer evirip çevirme ile yorumlayarak dedi ki:
"Duygularım, Cumhuriyet rejiminden başka hiçbir rejimi benimsemediğim
yolundadır." Rauf Bey’in bu itirafı meclis üyelerinde sevinç yarattı ve
"bravo" sesleri ile karşılandı.
Rauf Bey, "aziz duygularım" "kutsal duygularım" diye söylediği bu
sözlerinde samimî ve ciddi miydi? Ben, hiç çekinmeden hayır diyorum.
Efendiler, Çünkü, Ankara’dan ayrılırken, kendisine Cumhuriyet’ten söz
açan Meclis Başkanı Kâzım Paşa’ya: "Buna engel olabilirsen, memlekete
büyük hizmet etmiş olursun!" diyenin, Rauf Bey olduğunu biliyorum.
Rauf Bey, Cumhuriyet’i bir puntduna getirip ilân eden sorumsuz
kimselerden, bir takım müşavir ve danışmanları kastettiğini de
söyleyerek bunda da yanlış anlama olduğunu anlatmak istedi ve, "böyle
olunca benim kullandığım ifadeden şu veya bu kimse sorumludur şeklinde
bir anlam çıkarılmasın; bunu benden beklemek doğru olmaz" dedi.
Rauf Bey, sözlerindeki bu evirip çevirme ile de gösteriyordu ki, bugünkü
Parti Grubu toplantısında, Parti’nin şimşeklerini üzerine çekmeden
maksadına ulaşabilmek için, gereken noktalarda geri çekilme ve sözlerini
evirip çevirme yolunu tutmuştu. Fakat, asıl görüşünden vazgeçmiş
değildi. Örnek olarak, şu sözlere dikkat buyurunuz: "Türkiye’de hükûmet
şekli nedir?" diye sorulacak sorulara karşı, hatırlarsınız ki, Büyük
Başkanımız, bu kürsüden yapıcı bir cevap olarak ilân buyurdular ki,
"Türkiye Büyük Millet Meclisi Hükûmeti’dir." "Hangi idareye benziyor?"
dediler. "Bize benziyor. Çünkü, biz bize benzeriz. Bize has bir
idaredir" buyurdular. Bu, benim vicdanımı tatmin eden en açık bir
ifadeydi ve buna karşı çıkmak çok güçtür. Zannetmem ki, insaflı olmak
şartıyla dışarıda ve içeride buna karşı çıkacak bir tek adam bulunsun.
Bu inandırıcı ve büyük sözlerden sonra, sırf bir kabine bunalımı
yüzünden, bu hükûmet şeklinin idare edilemez bir şekil olarak gösterilip
de, ad değişikliğinden ibaret olan "Cumhuriyet" kelimesinin konmasını ve
eskisine bu kadar güvendiğimiz, hattâ halkın da güvendiği bir şeklin
sakat olduğunun bu bunalım devresinde anlaşıldığı ileri sürülerek, yeni
bir hükûmet şeklinin getirilmesini doğru bulmuyoruz. Bu duygunun etkisi
altında kalanları gerici olarak kabul etmeyeceğinizden emin olarak
söylüyorum. Eğer bu da eksik görülürse, acaba bunu da tamamlayacak yeni
bir şekil var mıdır diye kararsızlık ve endişeye düşenler vardır."
"... Bir halk ki, Cumhuriyet’i istiyor; bir halk ki, egemenlik kayıtsız
şartsız milletin elinde oldukça, bunun Cumhuriyet olduğunu bildiriyor ve
onu istiyor; istiyor ama uygulayamayız da başka bir rejimde kalırız
diye, halk üzüntü ve endişe duyarsa... üzülmek mi sevinmek mi gerekir?"
Saltanat Devrinden Cumhuriyet Devrine Geçiş Dönemi ve
Efendiler, Saltanat devrinden Cumhuriyet devrine geçebilmek için,
herkesin bildiği üzere bir geçiş dönemi yaşadık. Bu dönemde, iki ayrı
düşünce ve görüş, birbiriyle sürekli olarak çarpıştı. O düşüncelerden
biri, saltanat devrinin devam ettirilmesiydi. Bu görüşün sahipleri belli
idi. Diğer bir düşünce, saltanat rejimine son vererek, Cumhuriyet
rejimini kurmaktı. Bu, bizim düşüncemizdi. Biz, düşüncemizi açıkça
söylemeyi başlangıçta sakıncalı buluyorduk. Ancak, düşünce ve
görüşlerimizi daha sonra zamanı geldiğinde uygulayabilmek için, saltanat
taraftarlarının görüşlerini yavaş yavaş uygulama alanından uzaklaştırmak
mecburiyetinde idik. Yeni kanunlar yapıldıkça, özellikle Teşkilât-ı
Esasiye Kanunu yapılırken, saltanat taraftarları Padişah ve Halifenin
hak ve yetkilerinin açıkça belirtilmesi için ısrar ediyorlardı. Biz,
bunun zamanı gelmediğini veya gerekli olmadığını söyleyerek, o tarafı
geçiştirmekte yarar görüyorduk.
Devlet idaresini, Cumhuriyet’ten söz etmeksizin millî egemenlik ilkeleri
çerçevesinde her an Cumhuriyet’e doğru yürüyen rejim etrafında
yoğunlaştırmaya çalışıyorduk.
Büyük Millet Meclisi’nden daha büyük bir makam olmadığını telkinde ısrar
ederek, Saltanat ve Hilâfet makamları olmadan da devleti idare etmenin
mümkün olacağını ispat etmek lâzımdı.
Devlet Başkanlığı‘ndan bahsetmeksizin, onun görevini fiilen Meclis
Başkanı‘na yaptırıyorduk.
Uygulamada, Meclis Başkanı İkinci Başkan’dı. Hükûmet vardı. Fakat, Büyük
Millet Meclisi Hükûmeti adını taşırdı. Kabine sistemine geçmekten
çekiniyorduk. Çünkü saltanatçılar, hemen Padişah’ın yetkisini kullanması
gerektiğini ortaya atacaklardı.
İşte, geçiş döneminin bu mücadele safhasında, bizim kabul ettirmek
mecburiyetinde bulunduğumuz orta şekli yani Büyük Millet Meclisi
Hükûmeti sistemini haklı olarak yetersiz bulan ve meşrutiyet şeklinin
açıkça belirtilmesini sağlamaya çalışan muhaliflerimiz, bize itiraz
ederek diyorlardı ki: "Bu kurmak istediğiniz hükûmet şekli, neye, hangi
idareye benzer?" Maksat ve hedefimizi söyletmek için yöneltilen bu türlü
sorulara, biz de zamanın gereğine uygun cevaplar vererek saltanatçıları
susturmak zorunda idik.
Rauf Bey, bu durumu dikkate alarak, verdiğimiz bir cevabın, vicdanını
tatmin eden, reddi ve itirazı mümkün olmayan bir cevap niteliğinde
olduğunu söylüyor; bütün görüş ve iddiasını benim o ifademe
dayandırıyordu.
Rauf Bey, "bu inandırıcı ve büyük sözlerden sonra", Büyük Millet Meclisi
Hükûmeti şeklinin sakat olacağını kabul etmek istemiyor. "Eğer bu sakat
ise, bu sakat şekli vaktiyle bize kabul ettirenlerin, bu defa da, bir
gün bu kabul ettirdikleri Cumhuriyet şeklini eksik görüp başka bir şekli
ortaya atmalarından endişe edilmek gerekir" şeklinde mantık yürütüyor.
Bu mantığın ne kadar çürük bir safsatadan ibaret olduğu meydandadır.
"Kutsal duyguları, Cumhuriyet rejiminden başka hiçbir rejimi
benimsemediği yolunda" olan bir kimsenin, geçiş döneminin
zaruretlerinden olduğunu çok iyi bildiği Büyük Millet Meclisi Hükûmeti
şeklinde saplanıp kalarak, Cumhuriyet şeklinin de eksik görüleceği ve
başka bir şekil araştırılacağı endişesine düşmesinin yeri midir? Rauf
Bey’in burada, Cumhuriyet’ten sonra başka şekil diye ifade ettiği şeyle,
ne anlatmak istediği bellidir. Rauf Bey demek istiyor ki; Cumhuriyet’i
ilân edenler, Osmanlı Hânedanını bu yolla saltanattan uzaklaştırdıktan
sonra, acaba Cumhuriyetten tekrar saltanat devrine geçerek, saltanat
makamını işgal etmeyecekler mi? Bunun tarihte benzerleri yok mudur? diye
tereddüt ve endişe edenler var.
Rauf Bey, olduğu gibi aldığımız sözlerinin sonunda, halkın Cumhuriyet’i
istediğini kaydederken, "istiyor ama uygulayamayız ki..." yolundaki
şaşılacak ifadesiyle benim işaret ettiğim noktayı çok güzel
açıklamaktadır.
Efendiler, Rauf Bey’e cevap veren ve değerli görüşler ileri süren
konuşmacılar çoktu. Bu arada İsmet Paşa da güzel bir konuşma yaptı.
İsmet Paşa’nın okunması her zaman yararlı olabilecek bazı sözlerini de
aktaracağım.
İsmet Paşa: "Köklü bir devlet şekli söz konusu olduğu
zaman, düşünce ve duygularımız kendi aramızda kalmaz. Onları takip eden
bütün bir dünya vardır" dedikten sonra, "Cumhuriyet’in ilanı, bir
milletin kutsal bir ideali, bir ateşi, bir ülküsü gibi ortalığı sarar."
Cumhuriyet ilân edildiği zaman, o milletin bütün hararetini gösteren her
türlü belirtiler ortaya çıkar. Eğer bir memlekette, Cumhuriyet’in ilân
edildiği günlerin üçüncüsünde, beşincisinde, hakları ortadan kaldırılmış
bir Şehzade meydana çıkar da, Cumhuriyet’e karşı bir tavır takınırsa...
dünya ve dünya düşünürleri, bu Cumhuriyet’in kuvvetinden şüphe eder"
sözleriyle başlayarak, Cumhuriyet’in ilânı üzerine İstanbul’da alınan
durumun vereceği zararı açıkladı.
İsmet Paşa, Rauf Bey’in konuşmasını tahlil ederken, "millî egemenlik
esastır diyenlerin bu sözlerinden, tereddüt ve endişeye kapıldıkları
anlamını çıkaramayız" dedi. Ondan sonra, İsmet Paşa, Rauf Bey’e yönelik:
"Rauf Bey! Siyaset yapıyoruz. Yanlışları birer birer göstermeliyiz.
Hattâ siz, basit bir iş adamı gördünüz mü ki, daha işe başlarken
sermayesini tehlikeye koyduğu düşüncesindedir ve başaramayacağını bile
bile parasını tehlikeye atmıştır? Bir işe başlayan adam, daima sonundaki
başarıyı garanti altına alır ve öyle başlar. Kaldı ki, böyle inkılâp
zamanlarında, Hükûmet ileri gelenleri ve bir siyaset adamı herhangi bir
şüphe gösteremez. Bu hatâdır. Hatâ ettiniz Rauf Beyefendi!" dedi. Bundan
sonra, İsmet Paşa, Rauf Bey’in "üst tabakada şekil değiştirerek,
devletin çıkarlarını gözetmeyi, milletin ihtiyaçlarını gidermeyi
düşünmek affedilmez bir hatâdır" şeklindeki sözlerine cevap verirken,
"affedilmez bir hâtâ olan, bu kadar hassas günlerde, bir noktada
yoğunlaşması gereken manevî kuvvetleri, inkılâp kuvvetlerini şu veya bu
noktada kararsızlığa düşürmektir. Bu, bilerek veya bilmeyerek, isteyerek
veya istemeyerek affedilmez bir hatâ işlemek olur" dedi.
İsmet Paşa, Rauf Bey’den şunu da sordu: "Devlet Başkanlığı meselesini
çözmek istiyordunuz. Nasıl çözecektiniz? Kaç ihtimâl vardı?"
İsmet Paşa, acele edildiği iddiası ile ilgili cevabında: "Arkadaşlar"
dedi, "Doğal sayılan bir sonuç için acele etme söz konusu değildir.
Ancak hatâ sayılabilecek olan noktalarda acele etmiş olmak söz konusu
edilebilir."
"Cumhuriyet, aceleye getirilerek ilân edildi denmekle, o gün ilân
edilmeyip de altı ay sonraya kalsaydı, belki başka bir şekil ortaya
çıkardı anlamına yol açılıyor ki, asıl bu anlamda acele edilmiştir."
Rauf Bey, konuşmasında, bizim Cumhuriyet ilânındaki davranışımızı eski
Genel Merkez işleri gibi göstermek istedi.
İsmet Paşa, bu noktaya cevap verirken dedi ki: "Bu memlekette Genel
Merkez hayatını yaşatmış ve onu yıllarca savunmuş olan temsilciler ve
gazeteciler de, kendi görüşünü savunuyorlar. Rauf Bey’in görüşünü
ellerinde silâh olarak kullanıyorlar. Bu, talihsizliktir!"
Rauf Bey, daha sonraki konuşmasında bu sözlere şu yolda cevap verdi:
"Genel Merkez ifadesiyle yaptığım imâları Tanin Gazetesi bir silâh gibi
kullanmıştır; Yemin ederim ki, Efendiler, Tanin kullanmış, Tevhid-i
Efkar kullanmış, ben bilmiyorum."
İsmet Paşa, Rauf Bey ve arkadaşlarının Halife’yi ziyaretleri hususuna
dokunarak şunları söyledi: "Halife’yi ziyaret konusu, Halifelik
konusudur."
"Devlet adamı olarak, hiçbir zaman hatırımızdan çıkaramayız ki, Hilâfet
Orduları, bu memleketi baştanbaşa harabeye çevirmişlerdir. Bir gün
yeniden Hilâfet Orduları kurulabileceğini aslâ gözden uzak tutmayacağız...
Türk Milleti en büyük acıları Halife Ordusundan çekmiştir. Bir daha
çekmeyecektir."
"Bir hilâfet fetvasının bizi Dünya Savaşı felâketine sürüklediğini
hiçbir vakit unutmayacağız. Bir hilâfet fetvasının, millet ayağa kalkmak
istediği zaman, ona düşmanlardan daha alçakçasına hücum ettiğini
unutmayacağız."
"Tarihin herhangi bir devrinde, bir Halife, kafasından bu memleketin
kaderine karışma isteğini geçirirse, o kafayı mutlaka koparacağız!"
İsmet Paşa, "bravo" sesleri ve alkışlarla karşılanan bu sözlerine,
şunları da ekledi:
"Herhangi bir halife, düşünce ve davranış olarak, gelenek ve usule
uyarak, gizlice veya açıktan açığa Türkiye’nin kaderinde söz sahibi
imişçesine bir tavır almak isterse, Türkiye devlet adamlarını
ödüllendirirmiş gibi bir zihniyetle düşünürse, bunları memleketin hayat
ve varlığı ile taban tabana zıt sayacağız, hareketlerini vatan hainliği
olarak kabul edeceğiz."
İsmet Paşa, konuşmasının sonunda şu hususu da söz konusu etti: "Rauf
Bey, konuşmalarında geçen ve bizim taban tabana zıt bulduğumuz noktaları
geri alarak bu parti içinde kalmak kararında mıdırlar? Yoksa siyasî
konuşmalarında bizimle, tam zıt olarak gördüğümüz noktalarda ısrar
ederek, partimizin dışında ve Meclis’te bizimle karşı karşıya çalışmak
kararını mı verecekler? Karar kendilerine aittir."
Rauf Bey, tekrar uzun uzadıya kendini savunarak parti kurmayacağını,
partiden çıkmayacağını söyledikten sonra, Genel Kurul’un acıma ve
hoşgörme duygularını, harekete geçirerek ve konuşmasına yumuşak sözlerle
son vererek, toplantı salonundan ayrıldı.
Konuşmacılar, karşılarında cevap verecek kimse bulamadılar. Rauf Bey,
yanıldığını itiraf ederek Cumhuriyetçi olduğunu söylediğine göre,
görüşmeler yeterli sayıldı. Halkın kafasında uyandırılmış olan şüpheleri
gidermek için gazetelerde bildiriler yayınlanması, ayrıca görüşmelerin
tutanağının da bastırılıp dağıtılması kararıyla yetinildi.
Şimdi Efendiler, bu karar neyi ifade eder?
Rauf Bey’in çapraşık ve iki anlamlı sözleri, Parti’yi acaba onun
gerçekten cumhuriyetçi olduğuna inandırabildi mi? Rauf Bey’in, Parti
içinde, bizimle aynı duygu ve görüş sahibi olarak çalışabileceğini
anlayışı doğdu mu?
Partinin bu kararı, görüşmelerin gerçek sonucunun gerektirdiği karar
mıydı? Elbette ki hayır!...
O halde, bu eksik kararla yetinilmesindeki sebep ve etki neydi?
Bu noktayı birkaç kelime ile açıklayayım. Rauf Bey, konuşmasının
başından sonuna kadar aldığı tavır ve konuşma şekliyle parti üyelerinin
hoşgörü ve yumuşaklığına sığınmış gibiydi. Bundan başka, Rauf Bey,
konuşmasında o kadar demogoji ve safsata yapıyordu ki, sözlerinin ne
dereceye kadar ciddî ve samimî olduğunu hemen anlamak, Genel kurul için
kolay değildi. Bu sebeplerin de üstüne çıkan en önemli psikolojik sebep,
itiraf etmek gerekir ki, "sorumsuz, oldubitti, Cumhuriyet’ten sonra,
şekil" kelimeleri üzerinde yapılan olumsuz propaganda, duygu ve
düşünceleri kararsızlık ve gevşekliğe sürüklemişti.
Durumu, Cumhuriyet tartışması dışında, İsmet Paşa ve Rauf Bey çekişmesi
gibi görenlerin düşünüşlerinin de anlamsız bir kararla yetinilmesine yol
açtığı şüphesizdir.
Efendiler, bu karar yüzünden Rauf Bey ve arkadaşlarına bir süre daha
partinin içinde partiyi yıkma fırsatı verilmiş oldu.
İstanbul’daki bazı gazetelerin, memleket ve Cumhuriyet’in yüksek
yararlarına zarar verici nitelikteki yayınları da, orada öyle bir hava
yarattı ki, Meclis, İstanbul’a bir İstiklâl Mahkemesi göndermeyi zorunlu
gördü.
Saygıdeğer Efendiler, her meselede ve her uygulama aşamasında kendisini
söz konusu ettirmiş olan Halife’ye ve Hilâfet’e bir defa daha
dokunacağım.
1924 yılı başında, büyük çapta bir ordu Harp Oyunu yapılması
kararlaştırılmıştı. Bu Harp Oyununu İzmir’de yapacaktık. Bu münasebetle,
1924 yılının Ocak ayı başında İzmir’e gittim. Orada iki ay kadar kaldım.
Hilâfet’in kaldırılması zamanının geldiğine orada iken karar vermiştim.
Bu işin nasıl yapıldığını kısaca özetlemeye çalışacağım:
Başbakan İsmet Paşa’dan 22 Ocak 1924 tarihli bir şifre aldım. Onu olduğu
gibi bilginize sunayım:
Şifre
Türkiye Cumhurbaşkanlığı Yüksek Katına
Bir süreden beri gazetelerde, Hilâfet Makamının durumu ve Halifenin
kişilikleri ile ilgili olarak yanlış anlamalara yol açabilecek yayınlara
rastlanması ve özellikle arasıra İstanbul’a giden Hükûmet üyelerinin
resmî kurulların kendisiyle görüşmekten kaçınmaları ve çekinmeleri
dolayısıyla, Halife’nin büyük bir üzüntü duyduğu; bu yüzden
Başmabeyincilerinin Ankara’ya veya güvenilir bir kişinin İstanbul’a
kendi yanına gönderilmesini rica ederek, duygu ve düşüncelerini
ulaştırmayı düşünmüş ise de, yanlış yorumlanabilir endişesiyle bundan da
vazgeçtiklerini söyledikleri, Başkatip Bey tarafından bir yazıyla
bildirilmektedir. Bu yazıda, ayrıca uzun uzadıya ödenek işi de
anlatılarak, Hilafet Hazinesi’nin gücünü aşan ve yükümlülüğü dışında
kalan giderler için Maliye hazinesince yardımda bulunulacağı yolunda
Hükûmet’in yazdığı 15 Nisan 1923 tarihli yazının incelenmesi ve
gereğinin yerine getirilmesi istenmektedir. Durum, Hükûmetçe
görüşülecektir. Sonucu ayrıca bildiririm, efendim.
İsmet
Bu telgrafa cevap olarak, makine başında yazdığım telgraf şudur:
Makina başında
İzmir
Ankara’da Başbakan
İsmet Paşa Hazretleri’ne
İlgi: 22.1.1923 tarihli şifre,
Hilâfet makamı ve Halife’nin şahısları ile ilgili yanlış anlamalar ve
yanlış yorumlar Halife’nin kendi yanlış tutum ve davranışlarından
kaynaklanmaktadır. Halife, kendi özel hayatı ve dış yaşayışı ile ecdadı
padişahların yolunu tutmuş görünmektedir. Cuma Alayları, yabancı devlet
temsilcileri yanına memurlar göndererek ilişkiler kurmak, gösterişli
gezintiler, saray hayatı, sarayında yedek subaylara varıncaya kadar
kabul etmek, onların şikâyetlerini dinleyerek onlarla birlikte ağlamak
gibi davranışlar bu cinstendir. Halife, Türkiye Cumhuriyeti ve Türk
halkı karşısındaki durumunu düşündüğü zaman, İngiltere Krallığı ile
Hindistan Müslüman halkı veya Afgan Devleti ile Afgan halkı arasındaki
durumunu bir ölçü olarak almalıdır.
Halife ve bütün dünya kesin olarak bilmelidir ki, bugün var olan ve
korunmakta bulunan Halife’nin ve Halifelik Makamının gerçekte, ne dinî
ve ne de siyasî bakımdan hiçbir anlamı ve varolma gerekçesi yoktur.
Türkiye Cumhuriyeti safsatalarla varlığını ve bağımsızlığını tehlikeye
atamaz. Bizce, Hilâfet Makamı, olsa olsa tarihî bir hâtıra olmaktan
öteye bir önem taşıyamaz. Türkiye Cumhuriyeti devlet adamlarının veya
resmî heyetlerin kendisiyle görüşmelerini istemesi bile, Cumhuriyet’in
bağımsızlığına açık bir tecavüzdür. Başmabeyincisini Ankara’ya
göndererek veya güvenilir bir kimseyi kendi yanına getirterek, Hükûmet’e
duygu ve dileklerini ulaştırmak istemesi de, Cumhuriyet Hükûmeti ile
karşı karşıya bir durum alması demektir. Buna da yetkili değildir.
Kendisi ile Cumhuriyet Hükûmeti arasındaki yazışmalarda Başkâtibi aracı
kılması da yersizdir. Başkâtip Bey’in böyle bir küstahlıktan sakınması
gerektiği, kendisine bildirilmelidir. Halife’nin yaşayışı ve geçimi için
Türkiye Cumhurbaşkanı‘nın ödeneğinden mutlaka daha aşağı bir ödeneğin
yetmesi gerekir. Maksat, gösterişli ve debdebeli bir hayat sürmek değil,
insanca yaşamak ve geçimi sağlamaktan ibarettir. "Hilâfet Hazinesi" ile
ne denmek istendiğini anlayamadım. Hilâfetin hazinesi yoktur ve olamaz.
Kendisine ecdadından böyle bir hazine kalmışsa, açık olarak bilgi
alınmasını ve bana bildirilmesini rica ederim.
Halifenin aldığı ödenekle yerine getirilemeyen yükümlülükler nelermiş;
15 Nisan 1923 tarihli yazısıyla, Hükûmet ne gibi vaatlerde bulunarak
Halife’ye bildirilmiştir? Lütfen bunu da belirtiniz. Halife’nin
oturacağı yeri tesbit edip açıklamak, Hükûmet’in şimdiye kadar yapmış
olması gereken bir görevdi. İstanbul’da, milletin boğazından kesilmiş
paralarla yapılmış bir çok saraylar ve bu sarayların içindeki bir çok
kıymetli eşya ve malzeme, Hükûmet’in durumu tespit etmemesi yüzünden yok
olup gidiyor. Halife’nin yakınları, sarayların en değerli eşyalarını
Beyoğlu’nda, şurada burada satıyorlar diye söylentiler vardır. Hükûmet
bunlara, bir an önce el koymalıdır. Satılmak gerekiyorsa, Hükûmet eliyle
satılmalıdır. Hilafet kadrosu ciddi olarak incelenerek, yeni baştan
düzenlenmelidir ki, başmabeyincilerin ve başkâtiplerin varlığı,
Halife’yi hâlâ saltanat hülyası içinde uyutmasın! Fransızlar, kral
hanedanını ve yakınlarını Fransa’ya sokmakta, bağımsızlıkları ve
hâkimiyetleri için yüz yıl sonra, bugün bile sakınca görüp dururken,
hergün ufuktan kendileri için bir saltanat güneşinin doğmasına duacı bir
hanedan mensuplarıyla ilgili tutumumuzda Türkiye Cumhuriyeti’ni nezaket
ve safsataya kurban edemeyiz.
Halife, kendinin ve makamının ne olduğunu açık olarak bilmeli ve
bununla yetinmelidir. Hükûmetçe, ciddî ve esaslı tedbirler alınarak
bildirilmesini rica ederim, efendim.
Gazi Mustafa Kemal
Türkiye Cumhurbaşkanı
Hilâfetin, Şer’iye ve Evkaf Vekâleti’nin Kaldırılması ve
Bu yazışmadan sonra Harp Oyunu dolayısıyla İsmet Paşa ve Millî Savunma
Bakanı bulunan Kâzım Paşa da İzmir’e gelmişlerdi. Genel Kurmay Başkanı
Fevzi Paşa da, zaten orada bulunuyordu. Hilâfetin kaldırılması gereğinde
görüşlerimiz birleşmişti. Aynı zamanda Şer’iye ve Evkaf Vekâletlerini de
kaldırmak ve öğretimi birleştirmek kararında idik.
1924 yılı Martı‘nın birinci günü Meclis’in tarafımdan açılması
gerekiyordu.
23 Şubat 1924 günü Ankara’ya dönmüştük. Burada da gereken kimselere
kararımı bildirdim.
Mecliste bütçe görüşmeleri yapılıyordu. Hanedan’ın ödeneği ile Şer’iye
ve Evkaf Vekâletleri’nin bütçeleri üzerinde durulmak gerekiyordu.
Arkadaşlarımız bu maksada göre görüşme ve eleştirilere başladılar.
Görüşme ve tartışmalar devam ettirildi. 1 Mart günü, Büyük Millet
Meclisi’nin beşinci çalışma yılı dolayısıyla verdiğim söylevde, şu üç
noktayı özellikle belirttim:
1- "Millet, Cumhuriyet’in bugün ve gelecekte bütün
saldırılardan kesin ve sonsuza dek korunmasını istemektedir. Milletin
isteği, Cumhuriyet’in denenmiş ve olumlu sonuçları görülmüş olan bütün
esaslara, bir an önce ve tam olarak dayandırılması şeklinde ifade
edilebilir."
2- "Millet kamuoyunda tespit edilen, eğitim ve
öğretimin birleştirimesi ilkesinin bir an önce uygulanmasını gerekli
görüyoruz."
3- "Müslümanlığın, yüzyıllardan beri yapılageldiği
üzere bir siyaset aracı olarak kullanılmaktan kurtarılmasının ve
yüceltilmesinin şart olduğu gerçeğini de görmüş
bulunuyoruz."
2 Mart günü, Parti Grubu toplantıya çağrıldı. İşaret ettiğim bu üç konu
ortaya atıldı ve görüşüldü. İlkeler üzerinde anlaşmaya varıldı. 3 Mart
günü, Meclis’in birinci oturumunda, Başkanlığa gelen evrak arasında şu
önergeler okundu:
1- Şeyh Saffet Efendi ile elli arkadaşının,
Hilâfet’in kaldırılması ve Osmanlı Hanedanı‘nın Türkiye dışına
çıkarılması ile ilgili kanun teklifi.
2- Siirt Milletvekili Halil Hulki Efendi ve elli
arkadaşının Şer’iye ve Evkaf Vekâleti ile Erkan-ı Harbiye Vekâleti’nin
kaldırılması ile ilgili kanun teklifi.
3- Manisa Milletvekili Vâsıf Bey ve elli arkadaşının,
eğitim ve öğretimin birleştirilmesi ile ilgili önergeleri.
Başkanlık kürsüsünde oturan Fethi Bey: "Efendim, birçok imzalarla gelen
bu kanun tekliflerinin hemen görüşülmesi ile ilgili önergeler vardır.
Yüksek oyunuza sunacağım’ dedi ve bu tekliflerin ilgili komisyonlara
gitmeden hemen görüşülmesini oya koyarak, kabul edildiğini bildirdi.
İlk itiraz, Kastamonu Milletvekili Halit Bey’den geldi. Görüşmeler
sırasında Halit Bey’e bir iki kişi daha katıldı. Tekliflerin lehinde
uzun konuşmalar yapan birçok değerli konuşmacılar kürsüye çıktı. Önerge
sahipleri dışında, rahmetli Seyit Bey’in ve İsmet Paşa’nın ilmî ve
inandırıcı konuşmaları her zaman için okunmaya değer. Bu konuda yapılan
görüşme ve tartışmalar beş saat kadar sürdü. Saat 18.45’te görüşmeler
bittiği zaman, Türkiye Büyük Millet Meclisi, 429, 430 ve 431.
kanunlarını çıkarmış bulunuyordu.
Bu kanunlara göre "Türkiye Cumhuriyeti’nde Millet işleriyle ilgili
kanunları yapma ve yürütme yetkisi Türkiye Büyük Millet Meclisi ile onun
kurduğu Hükûmete verildi"; "Şer’iye ve Evkaf Vekâleti kaldırılmış" oldu.
Türkiye içindeki bütün bilim ve öğretim kurumlarıyla, bütün medreseler,
Millî Eğitim Bakanlığı‘na bağlandı.
Halife, görevinden uzaklaştırıldı ve Hilâfet Makamı kaldırıldı.
Uzaklaştırılan Halife ve tarihten izi silinmiş Osmanlı Hanedanının bütün
mensuplarına, Türkiye Cumhuriyeti ülkesinde oturma hakkı süresiz olarak
yasaklandı.
Hilafet Makamının Korunmasında Dinî ve Siyasi Çıkar
Efendiler, Hilâfet Makamının korunmasında, dinî ve siyasî çıkar ve
zorunluluk bulunduğu inancında olan bazı kimseler, bildirdiğim
kararların alınmakta olduğu son dakikalarda, Hilâfet görevini kendi
üzerime almam teklifinde bulundular. Bu gibilere, hemen gereken red
cevabını vermiştim.
Yeri gelmişken başka bir noktayı da bildireyim. Büyük Millet Meclisi
Hilâfet’i kaldırdığı zaman, din bilginlerinden Antalya Milletvekili
Rasih Efendi, Kızılay adına, Hindistan’da bulunan bir kurulun
başkanlığını yapıyordu. Rasih Efendi, Mısır’a uğrayarak Ankara’ya döndü.
Benimle görüşmek isteyerek şunları söyledi: "Gezdiği ülkelerde Müslüman
halk, benim halife olmamı istiyormuş... Yetkili İslam kurulları, bana bu
durumu bildirmek üzere Rasih Efendi’yi vekil etmişler." Rasih Efendi’ye
verdiğim cevapta, Müslümanların bana olan bağlılık ve sevgilerine
teşekkür ettikten sonra dedim ki: "Zatıaliniz, din bilginlerindensiniz.
Halifenin, devlet başkanı demek olduğunu bilirsiniz. Başlarında
kralları, imparatorları bulunan halkın bana ulaştırdığınız dilek ve
tekliflerini ben nasıl kabul edebilirim. Kabul ettim desem, buna o
halkların başında bulunanlar razı olur mu? Halifenin emir ve yasakları
yerine getirilir. Beni Halife yapmak isteyenler, emirlerimi yerine
getirebilecekler midir? Durum böyle olunca anlamı ve fonksiyonu olmayan
asılsız bir sıfatı takınmak gülünç olmaz mı?"
Efendiler, açık ve kesin olarak söylemeliyim ki, Müslümanları, hâlâ bir
halife korkuluğu ile uğraştırıp aldatmak gayretinde bulunanlar, yalnız
ve ancak Müslümanların ve özellikle Türkiye’nin düşmanlarıdır. Böyle bir
oyuna kapılıp hayal kurmak da, ancak cahillik ve gaflet eseri olabilir.
Rauf Beylerin, Vehip Paşaların, Çerkez Ethem ve Reşitlerin, bütün
yüzelliliklerin1, kaldırılmış Hilâfet ve Saltanat hanedanı
mensuplarının, bütün Türkiye düşmanlarının, elele vererek aleyhimizde
durmadan ateşli bir şekilde çalışıp uğraşmaları din gayretiyle midir?
Sınırlarımıza bitişik merkezlerde yuvalanarak, hâlâ Türkiye’yi yok etmek
için "Mukaddes İhtilâl" adı altında haydut çeteleri, suikast
tertipleriyle çılgınca aleyhimizde çalışanların maksatları gerçekten
mukaddes midir? Buna inanmak için, gerçekten kara cahil ve koyu bir
gafil olmak gerekir.
Müslümanları ve Türk Milletini en alt seviyeye düşmüş sanmak ve İslâm
dünyasının vicdan temizliğinden, ahlâk ve karakterindeki incelikten,
alçakça ve canice maksatlar için yararlanma yolunu tutmak, artık o kadar
kolay olmayacaktır. Küstahlığın da bir derecesi vardır.
Şimdi, saygıdeğer Efendiler, isterseniz, size büyük bir "komplo"
konusunda bilgi vereyim. 1924 yılı Ekimi’nin 26. günü, geç vakit,
Birinci Ordu Müfettişi’nin Müfettişlikten istifa ettiği bildirildi.
Müfettiş Paşa’nın, Genelkurmay Başkanlığı‘na verdiği istifa yazısı
şudur:
Genelkurmay Başkanlığı‘na
Bir yıllık ordu müfettişliğim boyunca, gerek teftişlerim sonunda
verdiğim raporların ve gerekse ordumuzun yükseltilmesi ve
güçlendirilmesi için sunduğum tasarıların dikkate alınmadığını görmekle
üzüntü ve endişem çok büyüktür. Üzerime düşen görevi, milletvekili
olarak daha büyük bir vicdan rahatlığı içinde yapacağıma tam inancım
olduğundan, Ordu Müfettişliği’nden ayrıldığımı bildiririm,
efendim.
Millî Savunma Bakanlığı‘na da bildirilmiştir.
Kâzım Karabekir
Bu görevden ayrılma yazısının altında, renkli kalemle şunlar yazılıdır:
"İstifayı kabul etmediğimi bildirdim. Düşüncesinde direndi. Yarın yasama
görevine döneceğini bildirdi." Bu satırların altında imza yoktur. Fakat,
Genelkurmay Başkanı tarafından yazıldığı anlaşılıyor. Bu satırların
altında da, kırmızı mürekkeple yazılmış şu notlar vardır: "Verilen rapor
ve tasarıların hepsini göreyim. Bunların hangi maddeleri için neler
yapılmış; hangi maddeleri yapılmamış, onları da dosyalarıyla birlikte
göreyim." Bu notların altındaki tarih 28 Ekim’dir.
Efendiler, Kâzım Karabekir Paşa’nın raporları ve tasarıları,
Genelkurmay’ın ilgili şubelerince incelenmiş, bunların kabul edilip
uygulanabilecek olanları dikkate alınmış ve uygulanmıştı. Ancak,
uygulanması devletin gücünü aşan veya ilmî bir değeri bulunmayan hayalî
ve keyfi nitelikteki teklifleri, elbette dikkate alınmamıştı. Kâzım
Karabekir Paşa’ya raporlar ve tasarılar verdiği için bir takdirname
verilmesi de gerekli görülmemişti.
30 Ekim günü de, 2. Ordu Müfettişi Ali Fuat Paşa’nın, Konya’dan geldiği
bildirildi. Kendisini, akşam yemeğine Çankaya’ya davet ettim. Geç vakte
kadar beklediğim halde gelmedi. Kendisini aratırken öğrendim ki, Fuat
Paşa Ankara’ya gelince, İstasyon’da Rauf Bey tarafından karşılanmış;
Millî Savunma Bakanlığı‘na uğradıktan ve bazı arkadaşlarla kısa
görüşmeler yaptıktan sonra, Genelkurmay Başkanlığı‘na gitmiş. Bir süre
Fevzi Paşa ile görüşmüş; çıkarken Fevzi Paşa’nın yaverine şu kâğıdı
bırakmış:
Genelkurmay Başkanlığı Yüksek Katına
Milletvekillliği yasama görevine başlayacağımdan, 2. Ordu
müfettişliği’nden affımı arz ve istirham ederim, efendim.
Ankara Milletvekili
Ali Fuat
Efendiler, milletvekilliğinden istifa etmiş olduğunu Meclis
Başkanlığı‘na bildiren Refet Paşa’nın da istifasının, Rauf Bey
tarafından geri aldırıldığını öğrenmiştim.
Dumlupınar’da yapılan törenden sonra Bursa ve Karadeniz kıyıları ile
Erzurum dolaylarında devam eden birbuçuk aylık bir geziden sonra, 18
Ekim’de Ankara’ya dönmüştüm. Birçok milletvekili arkadaş ve başkaları
tarafından karşılanmıştım. Karşılayıcılar arasında, Ankara’da bulunan
Rauf ve Adnan Beyleri görmemiştim. Oysa, dargınlık belirtisi
sayılabilecek böyle bir hareketi beklemiyordum.
Efendiler, bir komplo karşısında bulunduğumuzu anlamakta bir saniye bile
şüpheye düşmedim.
Bu durum ve görünüş şöyle bir tahlil ve değerlendirmeden
geçirilebilirdi: Bir yıl öncesinden, yani Rauf Bey’in Hükûmet
Başkanlığı‘ndan çekildiğinden beri, Rauf Bey, Kâzım Karabekir Paşa, Ali
Fuat Paşa, Refet Paşa ve diğerleri arasında bir düzen düşünülmüştür.
Bunda başarı sağlayabilmek için, orduyu ele almak gerekli görülmüştür.
Bu maksatla, Kâzım Karabekir Paşa, 1. Ordu Müfettişliği’ne atandıktan
sonra eski komutanlık bölgesi olan doğu illerinde dolaşırken, Ali Fuat
Paşa’da politikadan hoşlanmadığını ve bundan sonra kendisini askerlik
mesleğine vermek istediğini ileri sürdü. Rütbesi yükseltilerek 2. Ordu
Müfettişliği’ne gitti. 3. Ordu Müfettişi olan Cevat Paşa’nın ve bu
müfettişliğe bağlı kolordunun komutanı olan Cafer Tayyar Paşa’nın da bu
tertibe katılabileceğini düşündüler. Bir yıl, ordular üzerinde kendi
görüşlerine göre çalıştılar ve orduları kendi görüşlerine çekip
kazandıklarını sandılar. İstifalarından önce, bazı komutanların
kendileriyle birlikte hareket etmelerini sağlamaya çalıştılar. Bu bir
yıl içinde, Cumhuriyet’in ilânı, Hilâfet’in kaldırılması gibi işlerimiz,
ortak düzen sahiplerini biribirine daha da yaklaştırarak birlikte
hareket etmelerine yol açtı. İşe politikadan başlayacaklardı. Bunun için
uygun an ve fırsatı bekliyorlardı. Siyasî alanındaki ve ordudaki
hazırlıklarını yeterli görüyorlardı. Gerçekten de Rauf Bey ve
benzerleri, Parti içinde korumayı başardıkları durumlarıyla, Meclis’in
tatil dönemine rastlayan aylarda, üyeler üzerinde ve yeni seçimde başarı
kazanamayan İkinci Grup mensupları aracılığı ile bütün memlekette
Milleti aleyhimize kışkırtmak üzere çalışma fırsatı buldular. Memleket
içinde gizli gizli teşkilâtlanmaya başladılar ve faaliyetlere de
giriştiler. İstanbul’da Vatan, Tanin, Tevhid-i Efkar, Son Telgraf,
Adana’da Abdülkadir Kemalî Bey tarafından çıkarılan Tok Söz gibi
gazetelerle birleştiler. Bu gazetelerle, bize karşı imzasız yazılarla
saldırıya geçtiler. Memleket kamuoyunda genel bir karışıklık yarattılar.
Hakkâri bölgesinde, ordumuzla Nasturî Ayaklanmasını bastırmaya
çalıştığımız bir sırada, İngiltere de, Hükûmet’e bir ültimatom verdi.
Meclis’i olağanüstü toplantıya çağırdım.
İngiliz ültimatomuna bilindiği şekilde cevap verdik. Harp ihtimalini
göze aldık. İşte, sözünü ettiğimiz kimseler, bu sıkıntılı günlerde ve
bir yabancı devletin bize hücum edebileceği zamanda, kendilerinin de
bize saldırarak hedeflerine kolaylıkla varabilecekleri hayaline
kapıldılar. Savaşa hazır bir durumda bulundurmaya mecbur oldukları
ordularını başsız bırakıp, daha önce sevmediklerini söyledikleri
politika alanına koştular.
Toplanmış olan Meclis de ortaya atılan bir konu da onların bu
koşuşlarını çabuklaştıracak nitelikte idi. Gerçekten, milletvekili Hoca
Esat Efendi, 20 Ekim 1924 tarihli önergesiyle, göçmenlerin değiştirilip
yerleştirilmesi, yatılı okullara ne kadar parasız öğrenci alındığı ve
nerelerde ilkokullar açıldığı konularında ilgili bakanlardan birtakım
sorular soruyordu. Bu soruların kapsadığı işler, gerçekten Milleti
ilgilendiren işlerdi. Bu konular, bakanları eleştirmek için pek
elverişliydi. Özellikle göçmenlerin değiştirilmesi ve yerleştirilmesi
işlerinde herkesi düşündüren noktalar açıkça bilinmekteydi.
Doğrudan doğruya ben bile, yaptığım gezi sırasında gördüklerime
dayanarak, değiştirme ve yerleştirme işlerinin gidişinden şikâyet etmiş;
Ankara’ya dönüşümde, bu işlerle ilgili bakanlığın kaldırılmasını ve
Hükûmet’in bütün imkânlarıyla harekete geçirilmesini sağlayacak bir yol
tutulmasını teklif etmiştim. Bunda anlaşmıştık. Bu durum bile, saldırıya
geçeceklerin bu konuda çok taraftar kazanmaları ihtimalini artırıyordu.
Efendiler, komployu sezdikten sonra tedbirini bulmakta güçlük çekilmedi.
Bıraktığımız noktadan başlayarak durumu aşama aşama bilginize sunayım.
Hoca Esat Efendi’nin soru önergesi 27 Ekim’de, yani Kârabekir Paşa’nın
istifasının ertesi günü gensoruya çevrilmişti. Fuat Paşa’nın istifa
yazısının tarihi olan 30 Ekim günü, Meclis’te gensoru görüşmeleri
başlamıştı.
O günün akşamı, yemeğe beklediğim Fuat Paşa gelmedi. Fakat, Başbakan
İsmet Paşa ve Millî Savunma Bakanı Kâzım Paşalar geldiler.
Çok kısa bir görüşmeden sonra, komplo’ya karşı tutulacak yol
kararlaştırıldı.
Derhal telefonla, aynı zamanda milletvekili olan, Genelkurmay Başkanı
Fevzi Paşa Hazretleri’nden, Meclis Başkanlığı‘na milletvekilliğinden
istifa ettiğini bildirmesini rica ettim. Bu düşüncesini Millî Savunma
Bakanı‘na daha önce bildirdiğini zaten öğrendiğim Paşa, ricamı hemen
yerine getirdi. Milletvekili olan komutanlara da şu şifreli telgrafı
çektim:
3. Ordu Müfettişi Cevat Paşa Hazretlerine,
1. Kolordu Komutanı İzzettin Paşa Hazretlerine,
2. Kolordu Komutanı Ali Hikmet Paşa Hazretleri’ne,
3. Kolordu Komutanı Şükrü Nailî Paşa Hazretleri’ne,
5. Kolordu Komutanı Fahrettin Paşa Hazretleri’ne,
7. Kolordu Komutanı Cafer Tayyar Paşa Hazretleri’ne,
şifre makine başındadır:
1- Bana olan güven ve sevginize dayanarak, gördüğüm
ciddî lüzum üzerine, milletvekilliğinden istifa ettiğinizi bildiren bir
yazıyı telgrafla hemen Meclis Başkanlığı‘na bildirmenizi teklif
ediyorum. Birinci derecede önemli olan askerlik görevinize bütün
varlığınızla kayıtsız şartsız bağlanmak istediğinizi gerekçe olarak
belirtmeniz yerinde olur.
2- Genelkurmay Başkanı Mareşal Fevzi Çakmak Paşa
Hazretleri’de görülen aynı gerekçe ile teklifim üzerine istifa
dilekçesini vermiştir.
3- 3. Ordu Müfettişi Cevat Paşa, 1. Kolordu Komutanı
İzzettin Paşa, 2. Kolordu Komutanı Ali Hikmet Paşa, 3. Kolordu Komutanı
Şükrü Naili Paşa, 5. Kolordu komutanı Fahrettin Paşa, 7. Kolordu
Komutanı Cafer Tayyar Paşa Hazretleri’ne yazılmıştır.
4- Telgraf başında durum hakkında bilgi vermenizi
bekliyorum.
Cumhurbaşkanı
Gazi Mustafa Kemal
Efendiler, 30/31 Ekim sabahına kadar, 1. Kolordu Komutanı İzzettin
Paşa’dan İzmir’den, 2. Kolordu Komutanı Ali Hikmet Paşa’dan
Balıkesir’den, 3. Kolordu Komutanı Şükrü Nailî Paşa’dan Pangaltı‘ndan ve
5. Kolordu Komutanı Fahrettin Paşa’dan Adana’dan makine başında aldığım
cevaplarda, teklifimin harfi harfine ve derhal yerine getirildiği
bildirildi.
Efendiler, bu seçkin komutanların bu vesile ile de bana karşı
gösterdikleri büyük güven ve itimada burada teşekkür etmeyi bir görev
sayarım.
3. Ordu Müfettişi ile 7. Kolordu Komutanı‘nın Diyarbakır’dan verdikleri
cevaplar aynen şunlardı:
Müfettiş Paşa’nın cevabı:
Diyarbakır
Ankara’da Cumhurbaşkanı
Gazi Paşa Hazretleri’ne
Yüce kişiliklerine karşı duyduğum güven ve sevgiden emin bulunmalarını
bildirir; ancak, böyle bir vatan görevinden acele çekilerek millete ve
seçim bölgem halkına karşı sorumlu ve suçlu duruma düşmemekliğim için,
emir buyurulan istifayı gerektiren sebeplerin açıklanmasına,
zâtıdevletlerinin izinlerini saygılarımla istirham ederim.
3. Ordu Müfettişi Cevat
Kolordu Komutanının cevabı:
Diyarbakır
Cumhurbaşkanı Gazi Mustafa Kemal Paşa Hazretleri’ne
1- Siz Cumhurbaşkanı‘nın yüce şahsiyetlerine karşı
beslediğim saygı ve sevgiye itimat buyurulmasını rica
ederim.
2- Seçim bölgem halkı ile hiç bir görüşme yapmadan,
şu dakikada zâtıdevletlerinin tekliflerini kabul etmekliğim, beni
Milletin gözünde sorumlu duruma düşürebilir.
3- Vatanın ve milletin yararları millet vekilliğinden
hemen ayrılmamı gerektiriyorsa, kesin kararımı verebilmekliğim için,
durumun aydınlatılmasını arz ve istirham ederim, efendim.
Cafer Tayyar
1. Kolordu Komutanı
Her iki telgrafta da benim için beslenen güven ve sevgi kesinlikle
belirtildikten sonra, seçim bölgeleri halkına karşı olan durumlarından
söz edilmekte ve teklifimin gerekçesi sorulmaktadır.
Verdiğim cevabı olduğu gibi bilginize sunayım:
Makina başında şifre
3. Ordu müfettişi Cevat Paşa Hazretleri’ne,
1. Kolordu Komutanı Cafer Tayyar Paşa Hazretleri’ne,
Komutanların aynı zamanda milletvekili olarak bulunmalarının, orduda
emir ve komutada beklenilen disiplin ile bağdaşamadığı görüşüne
varılmıştır. 1. ve 2. Ordu Müfettişleri’nin görevlerinden istifa ederek,
Meclis’e dönmekle, orduları uygunsuz bir zamanda başsız bırakmış
olmaları, bu görüşü doğrulamıştır. Seçim bölgenizdeki halk, ordu
disiplininin selâmeti için vereceğiniz kararlardan elbette memnun olur.
Daha önce yazdıklarım dikkate alınarak kararınızın bildirilmesini rica
ederim.
Cumhurbaşkanı
Gazi Mustafa Kemal
Bu telgrafıma Cevat Paşa’nın cevabı şudur:
Makina başında
Diyarbakır
Cumhurbaşkanı Gazi Mustafa Kemal Paşa Hazretleri’ne
Emir ve komutada beklenilen disiplin ile bağdaşamadığından,
komutanların aynı zamanda milletvekili olarak bulunmamaları yolundaki
yüksek görüşlerinize bütün kalbimle katılır ve seçim sırasında bu
görevden affımı, yüce şahsiyetinizden istirhamımın da bu inanca
dayandığını bildiririm. Ancak, bu gün, yüce makamlarından verilen bir
emirle milletvekilliğinden çekilmenin, zâtıdevletlerince de tahmin
buyurulacağı üzere, milletçe ve seçim bölgem halkınca iyi
karşılanmayacağı inancındayım. Bu inançla ve hiç de uygun görmediğim şu
önemli zamanda ordudan ayrılmak zorunda kalacağımı düşünerek üzüntü
duyduğumu bildiririm.
3. Ordu Müfettişi Cevat
Cevat Paşa Ankara’ya geldikten sonra, durumu anlamış ve teklifimin
uygulanması gerektiği görüşüne vararak, derhal milletvekilliğinden
çekilmiştir. Kendisinin, yaratılmak istenen durumlarla hiçbir ilgisi
bulunmadığı bizce de anlaşılmıştır. Gerçi, Kâzım Karabekir Paşa, istifa
ettiğini şu gün ve şu saatte gibi açıklamalarla birçok komutanlara ve bu
arada Cevat Paşa’ya bildirmiş ise de, bu bildirme, Diyarbakır’da iken
teklifimin gerçek sebebini anlamakta Paşa’yı kararsızlığa düşürmekten
öteye bir etki yapmamıştır.
Cafer Tayyar Paşa’da şu cevabı verdi:
Makina başında
Diyarbakır
Ankara’da Cumhurbaşkanı Gazi Mustafa Kemal Paşa
Hazretleri’ne
Milletvekilliği ve komutanlık görevlerinden birini bırakmamız gereği
uygun görüldüğü takdirde, millî görevlerin en saygıdeğeri olarak kabul
ettiğim yasama görevini yapmayı tercih etmekte olduğumu saygılarımla
bildiririm, efendim.
7. Kolordu Komutanı
Tümgeneral Cafer Tayyar
Komplo Düzenleyenlerin Meclis’e ve Kamuoyuna Karşı
Efendiler, aynı zamanda milletvekili olarak bulunan Genelkurmay Başkanı
ve komutanlar, orduda siyasetle ilgili unsurların bulunmasındaki
sakıncayı anlayarak, bu yoldaki teklifimi iyi karşıladıktan ve bana
fiilî olarak güvenlerini gösterdikten sonra, Cevat ve Cafer Tayyar
Paşaların müfettişlik ve komutanlıkta kalmaları uygun görülemezdi. Bu
bakımdan, derhal askerî görevlerine son verildi. Yerlerine, gerekenler
tayin edildi ve durum Millî Savunma Bakanlığı‘nca bütün orduya bir
genelge ile bildirildi.
Kâzım Karabekir ve Ali Fuat Paşa’lara, Millî Savunma Bakanlığı‘nca bir
emir gönderilerek, askerî görevlerini yerlerine atanan şahıslara usulüne
göre devir ve teslim ettikten ve sonucu da bildirdikten sonra,
Meclis’teki yasama görevlerine başlayabilecekleri bildirildi. Bu durum,
Başbakan tarafından resmen Meclis Başkanlığına da yazıldı.
Meclis’e girmiş olan Kâzım Karabekir ve Fuat Paşalar, Meclis’ten
çıkarıldı. Fuat Paşa, askerî görevinin devir ve teslim işleri için
yeniden Konya’ya gitti. Kâzım Karabekir Paşa, Sarıkamış‘tan kendi yerine
gelecek olan komutan göreve başlayıncaya kadar Meclis dışında kalmaya
mecbur edildi. Milletvekilliğinde kalmak isteyen iki komutanın ordu ile
ilgisi kesildi. Böylece, komplo düzenleyenlerin Meclis’e ve kamuoyuna
karşı ordu ile yapmak istedikleri blöf meydana çıkarıldı.
Efendiler, 1 kasım 1924 günü Meclis’in ikinci toplantı yılının açılış
günü idi. Bu münasebetle oturumu ben açtım. Açış konuşmasını okudum.
Ben, Başkanlık kürsüsünden ayrıldıktan sonra, Fevzi, Fahrettin, Ali
Hikmet ve Şükrü Nailî Paşaların istifa yazıları ile, Başbakan İsmet
Paşa’nın ordudaki komuta değişikliği ile ilgili 31/10/1924 tarihli
yazısı sırayla okundu. Meclis’in 5 Kasım günü toplanacağı bildirilerek
oturuma son verildi.
Efendiler, Kâzım Karabekir Paşa, 1 Kasım 1924 tarihli bir yazı ile
Meclis Başkanlığı‘na başvurarak Millî Savunma Bakanlığı‘nın, kendisinin
Meclis’e katılmasını yasakladığından şikâyet etti. 5 kasım günü
Meclis’te okunan bu yazıda Kâzım Karabekir Paşa diyordu ki: "Ordu
Komutanlığı‘ndan çekilmemden beş gün sonra, (30.10.1924 Cuma günü
geceleyin) Millî Savunma Bakanı‘nın Sarıkamış‘tan yerime gelecek olan
komutanın göreve başlayışına kadar beni Meclis’e katılmaktan alıkoymak
isteyen bir yazısını aldım." Yazı, şu cümlelerle son buluyordu: "Bununla
birlikte, bu konuda yetkili olan yüce Meclis’in kararını beklediğimi
bildiririm."
Kâzım Karabekir Paşa, aynı tarihte Millî Savunma Bakanlığı‘na da bir
yazı yazarak: "Devir ve teslim işlemleri öne sürülerek belirsiz bir süre
için yasama görevine başlamaklığım bildiriliyor." "İstifa ettiğim gün
yerine gelecek komutanı bekleme şartı ileri sürülmemişti." "Beş gün
sonra, bilmem neden böyle bir bahane ortaya atıldı." "Meclis’e
katıldıktan sonra, geçici bir süre için de olsa, yeniden bir görevi
kabul, hem benim kendi isteğime hem de Meclis’in kararına bağlı
olduğundan, durumu Meclis Başkanlığı‘na yazdığımı bildiririm."
Efendiler, "ordumuzun yükseltilip güçlendirilmesi için" rapor ve
tasarılar sunduğundan söz eden ve onlar dikkate alınmadığı için, "üzüntü
ve endişem çok büyüktür" diyen eski Müfettiş Paşa, memleketin üçte
birine yayılmış koskoca bir orduyu, keyfinin istediği anda beş satırlık
bir kağıtla başsız bırakmanın ne kadar hafif, ordunun yükseltilip
güçlendirilmesi açısından gerekli olan disiplini de ne denli bozucu bir
hareket olduğunun farkında görünmüyor. Dikkate alınmadığını iddia ettiği
raporları ve tasarılarıyla yapamadığı bir işi, devletin bir ültimatom
aldığı ve ondan dolayı olağanüstü toplanmak üzere çağırdığı Meclis’te
yapmaya kalkıştığını ileri süren Müfettiş Paşa, kendisi gibi hareket
eden arkadaşlarıyla birlikte ve pek elverişsiz bir zamanda, orduya, ne
kötü bir anarşi örneği olduğunu anlamak istemiyor..
Ordumuzun yükseltilmesi için ileri sürdüğü düşünce ve görüşlerine
gereken değerin verilmemiş olmasına gücenmiş olan kişi, askerî
görevlerin devir ve tesliminin kanunî bir vazife olduğunu, ordudaki
yönetim ve disiplinin selâmeti için onu yapmaya mecbur bulunduğunu
bilmez gibi görünüyor...
Üzerindeki askerlik görevinin sona erdiğini Meclis’e resmen bildirecek
makamın ona, bu askerî görevi vermiş bulunan makam olmak gerektiğini
dikkate almıyor...
Efendiler, Kâzım Karabekir Paşa’nın Meclis Başkanlığı‘na sunduğu yazının
arkasından, Başbakan’ın bir yazısı ile iki eki de okundu.
Millî Savunma Bakanı, Kâzım Karabekir Paşa’nın bütün iddia ve
düşüncelerinin doğru olmadığını açıkladıktan sonra, ona; "Ordu
Müfettişliği ile ilgili görevlerin ve gizli belgelerin yerine gelecek
olan komutana kendisi tarafından" devir ve teslim edilerek sonucun
bildirilmesini bir daha belirtiyor ve emrediyordu.
Acaba bu son uyarıdan sonra, eski Müfettiş Paşa anlamış mıdır ki,
vatanın savunulması için ordusu ile ilgili önemli görevi ve gizli
belgeleri, devlet onun şahsına güvenmiş ve teslim etmiştir. Onları,
yerine gelecek ve devlete karşı sorumlu olacak bir komutan
gösterilmeden, kendiliğinden istediğine terk ve teslim etmesi büyük bir
suçtur. Hakkında ağır kanunî işlem yapılmasını gerektirir. Bunları
anlamış mıdır?
Kâzım Karabekir Paşa’yı Bir An Önce Meclis’e Sokmakta
Efendiler, Kâzım Karabekir Paşa’yı bir an önce Meclis’e sokmakta acele
edenler, yaptığımız işlemi bozmaya çalışmakta kusur etmediler. Feridun
Fikri Bey (Tunceli Milletvekili), ilk olarak ortaya atıldı. Vehbi Bey
(Balıkesir Milletvekili): "Meclis’e katılan bir arkadaşı, bir üyeyi
görüşmelere katılmaktan herhangi bir kuvvet alıkoyabilir mi? Böyle şey
olur mu?" şeklinde konuşmaya ve suçlamaya başladı.
Sayın milletvekili, fikir arkadaşını Meclis’te bir an önce faaliyete
geçirebilmek için, kanun kuvvetini, onun kahredici gücünü, o kuvvet ve
gücü kullanabilmek için Yüce Meclis’in ve milletin güven ve itimadını
kazanmış olan kimselerin azim ve kararlarında ne derece kesin
olduklarını unutmuş gibi görünüyordu.
İsmet Paşa’nın konuşması, bu yaygaraları susturdu. Bu konudaki
görüşmeler kapandı. Paşalara verilen emirler olduğu gibi uygulatıldı.
Hükûmet Açıktan Açığa ve Karşı Karşıya
Meclis, genel görüşmeye geçti. Görüşülecek konu, "Mübadele, İmar ve
İskân Bakanlığı"’ ile ilgili gensoruydu.
Başbakan İsmet Paşa, kürsüye çıkarak, şu teklifte bulundu: "Birçok
konuşmacının imar ve iskân işleri üzerinde değil, çeşitli vesilelerle
diğer bakanlıklarla ilgili işler üzerinde durduklarını gördüm. Hattâ,
bazı konuşmacılar, Başbakan’ın, devletin iç ve dış siyaseti üzerinde
uzun uzadıya geniş bilgi vermesini istemişlerdir. Bu isteklerin hepsini
de memnuniyetle benimsiyorum. Mübadele Bakanı, Yüce Meclis’in uygun
görüp oy vermesiyle Başkanvekilliğine seçilmiştir. Ancak, bundan dolayı,
gensorunun önem ve kapsamının hiçbir şekilde hafife alınmamasını teklif
ederim. Ben, yerinde ve uygun "taktiği" severim.
Böylece Hükûmet, sahnenin perdesini kaldırdı ve oyun hazırlığı
yapanların oyunlarını sahneye koymalarını çabuklaştırdı. Hükûmet,
açıktan açığa ve karşı karşıya çarpışmayı kabul etmiş bulunuyordu.
Efendiler, lehte ve aleyhte olmak üzere otuz kadar konuşmacı söz aldı.
Adalet ve Millî Eğitim Bakanları da konuştular, Tartışma, beş saat
hiçbir sonuç alınmadan devam etti. Gensoru görüşmeleri ertesi güne
bırakıldı.
Ertesi gün, 14.30’da görüşmelere başlandı. İlk söz alan İçişleri Bakanı
ve Mübadele, İmar ve İskan Bakanı Vekili Recep Bey oldu. Uzun
açıklamalar yaparak konuştu. Muhalifler, oturdukları yerlerden Recep
Bey’e kısa sataşmalar yapıyorlardı.
Recep Bey, bir noktada dedi ki: "Bazı gazeteler ve bazı kimseler
diyorlar ki, Ankara’da bir Hükûmet varmış. Meclis’in bütün tatil
zamanlarında, memleketi ne kadar usulsüzlükler varsa hep bunlarla idare
etmiş... Söylentilere göre, bazı arkadaşların birtakım gizli defterleri de
varmış; orada Bakanların yaptıkları kanunsuz işler yazılıymış... Bir gün
gelecekmiş Meclis toplanacak ve orada Hükûmet’i hesaba çekeceklermiş.. O
zaman o gizli defterlerin içindekiler, milletin huzurunda Hükûmet’ten
sorulacakmış... İşte, o gün gelmiştir! O defterlere yazılmış olanları
milletin gözü önüne döksünler!
Feridun Fikri Bey, arkadaşları adına çoğul şekli kullanarak cevap verdi:
"Sırasında dökeceğiz" dedi.
Recep Bey, karşılık verdi: "Dökünüz efendim, bekliyoruz. Hükûmet,
Milletin huzurunda bağrını sorumluluğa açmış olarak daima karşınızdadır"
dedi ve şu sözleri ekledi: "Memleketin gizliliğe, kapalılığa,
belirsizliğe ve kararsızlığa sabrı yoktur. Açıktan açığa eleştiri
yapılmadan, her gün ufukta birtakım tehlike ve bulutların dolaştığını
fısıldayarak, Türkiye Cumhuriyeti’nin, bu körpe varlığın, yapısında
zararlı karışıklıklar varmış gibi göstermek bu memlekete karşı
hainliktir." "Herkesin köşede bucakta, koridorlarda, şurada burada,
gerçek dışı asılsız birtakım kuruntularla kamuoyunu bulandırmaktansa, bu
herkese eşitlikle açık olan Millet Kürsüsüne çıkıp gerçeği oradan
söylemesi lâzımdır. Gerçekler söylenmez ve yine bu asılsız, kuruntuya
dayanan telkinlerde bulunulmaya devam edilirse, bunu yapanların, bu
memleketin kaderi ile içten ve sağlam bir bağlantıları bulunmadığına
hükmedeceğim. Ben kendim bunu böyle kabul edeceğim. Sanırım ki, Millet
de böyle kabul edecektir. Bu kürsüye davet ediyorum... Ta ki millet
bilsin: Gerçek ne taraftadır, zan, kuruntu, lekeleme, suçlama ne
taraftadır?"
Recep Bey’den sonra, aleyhte konuşan birtakım milletvekilleri dinlendi.
Onlara da, Ticaret Bakanı Hasan Bey (Trabzon Milletvekili) ve Millî
Savunma Bakanı Kâzım Paşa cevap verdiler.
Aleyhte söz alanlar arasında Rauf Bey de vardır. Ona da söz sırası
geldi.
Rauf Bey, İmar ve İskan Bakanlığı ile ilgili soru ve gensorunun, bütün
Hükûmet’e yöneltilmesini uygun bulmamakla birlikte, Başbakan Paşa’nın bu
davranışını mertçe buldu ve sözlerinin başında: "Meclis, bir artniyet
karşısında bulunan Hükûmet’e hücum durumuna geçmiştir" dedi.
Yunus Nadi Bey: "Anlamadık" dedi. Rauf Bey açıkladı, Dedi ki:
"Eleştirenler, Hükûmet’e karşı konuşurken, artniyetli bir iş yapmışlar
ve ona hücum ediyorlarmış gibi bir durum görüyorum."
Rauf Bey, konuşmacıların ağır kelimeler kullanmamaları, konuşmalarında
Hükûmet’i küçük düşürücü ifadelere yer vermemeleri gibi, öğüt
verircesine yumuşak bir tavır takınarak Feridun Fikri Bey’in teklifine
dokundu ve o teklifi savundu. Tunceli Milletvekili’nin teklifi, bir
"parlamenter anket" idi. "Meclis Soruşturması" yapacak bir komisyon
kurulması için acele karar alınması isteniyordu. Feridun Fikri Bey’in
bununla ilgili bir önergesi ve bu önergenin isim okunarak oya konması
için de, Feridun Fikri Bey’le birlikte daha onaltı arkadaşının başka bir
önergesi vardı.
Rauf Bey dedi ki: "Soruşturma Komisyonu" diye tercüme ettiğim bir
komisyondan söz edildi - Bundan söz eden Feridun Fikri Bey’dir - Rauf
Bey, sözüne şöyle devam etti:
"... Bakanlar böyle bir komisyonun kabulünü, bu ana kadar saygıya değer
olan vatan ve millet duygularına karşı bir leke bir horlama saydılar."
Yunus Nadi Bey, Rauf Bey’in sözünü kesti: "Biraz öyle" dedi. Rauf Bey
tekrar devam etti: "Hepimizin yanılmaz olmadığımızı kabul ederek
bildiriyorum ve bunun gerekli bulunduğunu (...) ben de ilgili olduğum
için, herkesten önce ben istiyorum" dedi.
"Cumhuriyet" Sözünü Söylemeye Rauf Bey’in
Rauf Bey, söz söylerken, Meclis’e karşı çok saygılı olduğunu göstermek
için de fırsat kaçırmamaya dikkat ediyordu. Bir punduna getirerek dedi
ki: "Bu Yüce Meclis’in çıkardığı kanunlara bazı sıfatlar
yakıştırılmıştır (Koridor Kanunları) denilmiştir."
Rauf Bey, Yüce Meclis’e saygı gösterilmesini istiyordu.
Rauf Bey, Yüce Meclis’in Cumhuriyet’i ilân eden kanunu kabul etmesi
üzerine, takındığı saygısız tavrın unutulduğunu zannetmiş olacak!
Mazhar Müfit Bey (Denizli Milletvekili): "Onu ilk önce, sayın
arkadaşınız Muhtar Beyefendi söylemiştir" dedi. Bu söz, Rauf Bey’e
konuşma yönünü değiştirtti. Fakat, Muhtar Bey alındı.
Saip Bey (Kozan) söze karıştı. Nihayet Başbakanlık Makamının araya girip
uyarıda bulunması üzerine, Rauf Bey sözüne devam ettirildi.
Rauf Bey, döndü dolaştı ve sonunda ilke meselesine dayandı. "Tutumumuz,
siyasetimiz kayıtsız şartsız millî egemenlik ilkesidir" dedi.
Yunus Nadi Bey’in sesi işitildi: "Cumhuriyet!"
Rauf Bey, cevap vermedi. Başladığı cümleyi şu şekilde bitirdi. "Millî
egemenliğin varlığını gösterdiği tek yer Büyük Millet Meclisi’dir".
"Cumhuriyet" sesleri bütün Meclis salonunu doldurdu.
Ali Saip Bey (Kozan): "Cumhuriyet!" dedi.
Rauf Bey, Ali Saip Bey ile konuşmaya başladı. İhsan Bey söze karıştı.
"Yüksek ifadenizle açıklık yoktur, Rauf Beyefendi" dedi.
Rauf Bey: "Açıktır, çok rica ederim İhsan Beyefendi." İhsan Bey: "O
kadar açık değildir. Uzun süreden beri sizinle anlaşamadık!" dedi. Rauf
Bey, İhsan Bey’in yüksek adalet duygusuna sahip bulunduğundan, hâkimlik
etmiş olduğundan söz ederek ona dedi ki: "Suçsuzluk esastır. Aksini
ispat edemedikçe bir tarafı töhmet altında tutmak ve bunu böyle ifade
etmek doğru değildir." İhsan Bey, cevap verdi: "Gerçeği söylemeyen
sanıktan şüphe etmekte hâkim haklıdır" dedi.
Rauf Bey ile İhsan Bey arasındaki bu karşılıklı konuşma biraz uzadı.
Başkan söze karıştı. Rauf Bey devam etti ve; "Teşkilât-ı Esasiye
Kanunu’nda, Bakanların görev ve yetkileri ile ilgili bir kanunun
yapılması söz konusu idi. Bu yapıldı mı? Bunu sorarım" dedi.
Efendiler, kanunların Meclis tarafından yapılması doğal olduğu halde,
Rauf Bey, bu soruyu Hükûmet’ten değilde, kendisinin de içinde üye olarak
bulunduğu Meclis’ten soruyordu.
Rauf Bey, Danıştay Teşkilâtına temas ettikten sonra, "Men-i Şekavet
Kanunu (Eşkiyalığın Önlenmesi Kanunu) uygulanmış mıdır?" şeklinde,
İçişleri Bakanı‘ndan başlayarak Bayındırlık, Ticaret, Ziraat, Millî
Savunma, Adalet ve Millî Eğitim Bakanlarına çeşitli sorular yöneltti.
Bütün bu sorularla Rauf Bey’in millet ve ordunun dikkatin çekmek
istediği anlaşılıyordu. Söz gelişi, basında Karadere Ormanları ile
ilgili bir işlem olduğu gözüne ilişmiş; "O iş nasıl olmuş? Fedakâr ve
kahraman ordumuzun İstiklâl Savaşı‘ndan sonra, barışa geçerken büyük bir
intizam ve olgunluk gösterdiğini işittik ve göğsümüz kabardı. Ancak,
ondan sonra, beslenme ve barındırma işleri bakımından durumun yine aynı
şekilde kuvvetli olduğunu kabul edip düşünebilir miyiz? Bu noktada bizi
aydınlatmalarını rica ederiz" dedi.
Rauf Bey’in bu sorusunun, ortak bir soru olduğu kendi ifadesinden
anlaşılıyor, "rica ederiz" diyor. Gerçekten de, bu sorunun, o güne kadar
orduların başında bulunan iki ordu müfettişiyle birlikte hazırlanmış
olduğuna hükmetmemek elde değildir.
Rauf Bey, Adalet teşkilâtındaki değişiklik dolayısıyla, ortaya çıkan
uygulamanın adaleti sağlayabilecek en uygun usül ve şekil olup
olmadığını öğrenmek istiyordu.
Millî Eğitim Bakanı‘ndan da, ilk öğretim süresinin kanuna aykırı olarak
niçin azaltıldığının açıklanmasını istedi.
Rauf Bey, İstanbul Valisi’nin gece manevrasından, İstanbul’un "Emanet"
(Belediye Başkanlığı) ile idaresinin, halkın haklarına tecavüz
olduğundan da sözettikten sonra; Millî Eğitim Bakanı Vasıf Bey’le basın
arasında çıkan bir olaydan ve bu münasebetle öğretmenlerden de söz
ederek dedi ki: "Öğretmen ordusunun, bu aydın ordunun şu veya bu tarafı
tutar ve destekler şekilde yayın yapmaları doğru mudur?"
Rauf Bey, bunun doğru olmadığını söyleyerek konuşmasını şu cümle ile
bitirdi: "Allah vatanımı, milletimi ve hepimizi korusun."
Bu cümlenin alkışlarla karşılanmasından sonra, İçişleri Bakanı kürsüye
çıktı. Gümüşhane Milletvekili Zeki Bey, daha önce kendisinin görüşmesi
gerektiğini ileri sürdü. Vehbi Bey "Efendim bu mesele, Bakanların
Meclis’i sorguya çekmesi şekline girdi" dedi. Başkanlık, Bakanların söz
hakkı ile ilgili iç tüzük maddesini hatırlattı. Recep Bey de, çok geniş
bir gensoru karşısında bulunan Bakanların, tüzük ile sağlanmış olan söz
söyleme haklarını kullanmalarına izin vermediği takdirde, gerçeklerin
açığa çıkmasına yardım edilmemiş olacağını söyledikten sonra, yöneltilen
sorulardan kendisi ile ilgili bulunanlara birer birer cevap verdi.
Konuşması sırasında, Rauf Bey’in kürsüye öğüt verircesine bir tavırla
çıktığına işaret ederek, "Bu Meclis ne tam bir sessizlik içinde hareket
etmeye mecbur olan bir okuldur, ne de bir bilim akademisidir" dedi. Rauf
Bey’in kürsüde bugün bile açık konuşmadığına; "Soruşturma" sözünü
kullanmadan, Feridun Fikri Bey’in, üç bakanlığın bir yıllık çalışmaları
ile ilgili anlamsız, haksız, mantıksız, kanunsuz ve hükûmet dengesini
bozucu nitelikteki "Meclis Soruşturması" teklifini desteklemiş olduğuna,
Meclis Genel Kurulu’nun dikkatini çekti. Feridun Fikri Bey, yerinden
Recep Bey’in "mantıksızdır" sözüne itiraz etti. Bu sözü geriye almasını
istedi. Recep Bey: "Geriye almıyorum, efendim; mantıksızdır. Gerçek,
olduğu gibi ifade edilir" dedi. Feridun Fikri Bey’in "mantıksız sözünü
kabul etmiyorum" sözüne, Recep Bey cevap verdi: "Feridun Fikri Bey"
dedi. "Siz daha ağır şeyleri kabul etmeye alışıksınız..."
Daha ağır şeyler, Adalet Bakanı Necati Bey, tarafından söylenmiş...
Feridun Fikri Bey: "Adalet Bakanı sözlerini geri aldılar" dedi. Necati
Bey, yerinden fırlayarak, "Sözlerimi geri almadım" dedi. Biraz gürültü
oldu. Nihayet Başkan: "Rica ederim, gürültüyü keselim!" dedi. Recep Bey,
açıklamalarına devam ederek: "... Birçok kimsede defterler varmış,
demiştim. Şimdi Rauf Bey’in sözlerine göre, hazırlanmış sorulardan on,
on beş tanesinin silinmesi fırsatını bulacağız. Efendiler, dedi.
Defterlerin yavaş yavaş ilk sayfaları görünmeye başlıyor."
Recep Bey, Rauf Bey’in konuşmasında kullandığı taktiğe dikkati çekerek
dedi ki: "Rauf Bey, hem bütün bu soruları soruyorlar hem de, asla bir
sorumluluk töhmeti altında tutmak veya Hükûmeti düşürmek gibi maksat
gütmüyorum, diyorlar. Bir gensorunun görüşüldüğü günde, Millet Kürsüsüne
çıkan kimse, ya lehtedir, ya aleyhtedir. Lehte ise, Hükûmetin
desteklenmesini ister. Aleyhte ise, düşürülmesini ister. Bunu da açık
seçik söylemek gerekir. Yoksa, Rauf Beyefendi’nin sözleri boş anlamsız
sözlerden ibaret kalır."
Recep Bey’in bu cümlesi, Rauf Bey’le aralarında kısa bir tartışmaya yol
açtı: "Fakat saldırıyorsunuz", "Siz de sözlerimi kesiyorsunuz..." gibi
karşılıklı sözler söylendi. Sonunda Recep Bey, konuşmasına devam ederek
dedi ki: "Saygıdeğer Efendiler! Birtakım sorular soruyorlar... Ahmet
gelmiş midir? Kanun uygulanmış mıdır? Böyle bir gensoru görüşülürken,
Türkiye Büyük Millet Meclisi kürsüsü hedefsiz olarak sorulacak ve
söylenecek sözlerin yeri değildir." "Buraya çıkıyorlar, söylüyorlar
söylüyorlar. Sonunda da söylüyorum, söylüyorum ama bir şey yoktur,
diyorlar. Böyle olunca, söylenenler anlamsız boş sözlerdir ve
gayesizdir. Durumun tarifi budur." Recep Bey, sözlerine şu yolda devam
etti: "Çok dikkat ettim. Rauf Bey buraya çıktılar; sırası geldi,
gerekti, başka bir tarif yaptılar: Fakat Cumhuriyet kelimesini
söylemediler..." "Sayın arkadaşlar!" dedi. "Oyun oynamıyoruz. Büyük bir
inkılâptan çıktık, aydınlık bir geleceğe doğru gidiyoruz. Bütün
gerekleri bütün şartları ve bütün açıklığı ile hedefe yürüyoruz. Nedir
bu Rauf Bey’deki küskünlük ki, sırası gelmiş ve arkadaşlar, dolayısıyla
fırsat vermişken, bu kutsal ismi söylememekte inat edip direnmişlerdir."
"Fakat, dikkate değer bir noktadır ki, bu kişi, İstanbul’da kıyametleri
koparmıştır." "Elinden gelen herşeyi yaptı. Karşınıza çıktığı zaman da
bütün bu yaptıklarından döndü ve yemin ederek dedi ki, ben
Cumhuriyetçiyim." "Bugün kendisinden şüphe ediyorum."
"Beni bu şüphenin yanlış olduğuna inandırmayı kendileri için gerekli
buluyorlarsa, çıksınlar; kürsüden veya başka bir yerden söylesinler ki,
böyle bir şüpheye yer yoktur. Aksi takdirde, Rauf Bey’in Cumhuriyet’e
olan bağlılığından şüphem vardır ve bu şüphem devam edecektir. Gerçek
budur."
Recep Bey açıklamalarını bitirirken: "Sayın arkadaşlar, dedi. Bugüne
kadar, boğazımıza kadar kan içinde yoğrularak bu dâvâyı, bu kutsal
vatanın kesin olarak yükselişini sağlayacak olan bugünkü duruma kadar
getirdik. Bugünden sonra yapılacak olan en büyük yanılgı,
kararsızlıklar, şüpheler ve belirsizliklerdir. Bunların, sonunda bizi
nereye götüreceğini kimse bilemez."
Recep Bey, kürsüden inerken, Başkanlık makamı, isteği üzerine, kendisini
savunmak üzere Rauf Bey’e söz verdi.
Rauf Bey: "Sizin her kararsızlık ve şüpheye düştüğünüz zamanlarda ben
yenibaştan yemin etmeye ant içmeye mecbur muyum?" dedi, "Mecbursun"
sesleri yükseldi. Rauf Bey bu seslere; "Hayır Efendiler, kimsenin
kimseden şüphe etmeye hakkı yoktur!" cümlesiyle cevap verdi.
Buna, Afyonkarahisar milletvekili Ali Bey, yerinden karşılık verdi: "Sen
de o vakit bu toprakta oturamazsın. Atalarının, babanın ve dedenin
geldiği yere gidersin. Bu toprak bunu istiyor" dedi.
Bunun üzerine, Rauf Bey, kendileri ile görüş ayrılığında bulunduğu
noktayı açıklama yollu bir konuşma yaparak dedi ki: "Millet bizi,
kayıtsız şartsız millî hâkimiyet ilkesine dayanan bir rejimin, demokrasi
denilen halk rejiminin esaslarını kurmak üzere, kendi temsilcileri
olarak seçmiştir. Birtakım arkadaşlarımız, milletin bu hakkını
Meclis’ten alıp şu veya bu makama, Meclisi dağıtma, kanunları geri
çevirme gibi yetkiler verme düşünce ve eğilimini benimsediler. İşte ben
buna karşıyım."
Recep Bey, bu sözlere cevap verdi ve açıkladı ki, Rauf Bey itiraz ettiği
zaman, daha Teşkilât-ı Esasiye Kanunu ve böyle birtakım hakların kimseye
verilmesi veya verilmemesi söz konusu bile değildi. Bu meseleler ancak
aylarca sonra ele alındı. Recep Bey, "Efendiler bu demagojidir" dedi.
Rauf Bey, muhalif oluşunun sebebini iyice anlatabilmek için şöyle bir
açıklama yapmayı gerekli gördü: "Efendiler, değil halifeci ve sultancı,
bu makamın haklarını elinden alabilecek olan herhangi bir makamın da
karşısındayım" dedi.
Rauf Bey, halifeci ve sultancı olmadığını söylerken, Cumhurbaşkanlığı
Makamına ve Cumhurbaşkanına karşı olduğunu da açıklamış ve ilân etmiş
oluyordu. Daha önce, yeri gelince de belirttiğim üzere, Rauf Bey,
"Türkiye Büyük Millet Meclisi Hükûmeti" şeklinde ısrar ediyordu. İsmin
değişmesine, yani Cumhuriyet adını almasına rağmen, teşkilâtın o
niteliğinin korunmasını istiyordu. Ne için? Çünkü, Cumhurbaşkanlığı
Makamı, Hilâfet ve Saltanat makamlarının haklarını alabilirmiş...
Efendiler, kişisel görüş diye ortaya atılan bu sözler, Recep Bey’in
dediği gibi, "boş ve anlamsız sözler" değil de nedir? Bu gibi sözler
üzerine kurulan mantık, "demogoji" değil de nedir?
Bu görüşün ve bu mantığın taşıdığı anlam ve özü Rauf Bey’in bugünkü
gayret ve çalışmaları pek güzel göstermektedir. Fakat, biz bunu anlamak
için bugünlere kadar beklemek gafletinde kalamazdık. Bundan dolayı bizi
mazur görsünler.
Meclis’te Yapılan Görüşmelerin
Efendiler, o gün de gensoru görüşmeleri bir sonuca bağlanamadı; Ertesi
güne bırakıldı. 8 Kasım günü yapılacak görüşmeleri beklemek üzere, biraz
da o günlerdeki bazı yayınları gözden geçirelim.
Vatan Gazetesinin 5 Kasım 1924 tarihli sayısındaki başyazıda, Hükûmeti
eleştirenler ve muhalefette yer alanlar öğülmekte, Hükûmet taraftarları
suçlanmaktadır. Başyazar: "Daha ağzını açmayan tenkitçi adaylarına
karşı, her gün kulaktan kulağa yeni bir saldırgan söz fısıldanıyor.
Hükûmetçi gruptan olan her kime rastlarsanız, o günün gizli günlük
emrindeki sözleri olduğu gibi işitirsiniz" dedikten sonra, sözlerini
doğrulamak için birtakım örnekler sayıyor ve, "körükörüne emre uymayan,
gerçeği görüp söylemek isteyen kimseleri daha başlangıçtan susturmak
için her araca başvuruyorlar" ve, "keyfi irade, doğal ve dengeli durumun
üstünde, hâkim olma niteliğini korumaya devam edecektir" diyor.
Efendiler, yazar, "gizli günlük emir" ve "keyfî irade" deyimleriyle,
millete neyi haber vermek istiyordu. Gizli günlük emirler veren, keyfi
iradesini hakim kılan kimdi? Bu gizli kapaklı sözleri kullanan makale
yazarı, sonunda bize: "Taraf tutmaksızın, bir hakem durumunda, her iki
tarafı da çağırıp dinlemek, Cumhurbaşkanlığı‘nın en nazik ve önemli
görevidir" öğüdünü veriyor. Bu görevin hemen yapılmasını istiyor ve,
"çünkü yarın pek geç olabilir!" diye tehdit de ediyor.
Refet, Kâzım Karabekir ve Ali Fuat Paşa’ların, Mİllî Savunma
Komisyonu’na seçilmemiş olmalarından üzüntü duyan aynı cumhuriyetçi
yazar, bu defa da, ordu komutanlarının, ordulara etki yapabilecek bir
komisyona seçilmemiş olmalarını doğru bulmuyor. Bu noktada, pek
sevdiğini anlatmak istediği demokrasiye uygun davranıştan bile
vazgeçiyor. Bu düşünceleri içine alan cümleleri hep birlikte gözden
geçirelim:
"Siyaset" başlığı altında yazılmış yazılar arasında, "Millî Savunma
Komisyonu, Millet Meclisi’nin hemen hemen en az siyasî olan hattâ
siyasetle hiç ilgisi bulunmayan bir çalışma koludur" cümlesi okunur.
Yazar, bu cümle ile, Meclis’e giren ordu müfettişlerinin siyasetle
ilgisi bulunmayan bir alanda çalışmalarına neden ve ne için meydan
verilmedi? demek istiyor. Buna şu yolda cevap vermek mümkündür: Millî
Savunma Komisyonu’nun siyasî işlerle ilgisi bulunmayan bir komisyon
olduğuna göre, oraya sırf siyasî işlerle uğraşmak üzere Meclis’e gelmiş
olanları sokmakta sakınca vardı da onun için!
Yazar, bu cümleden sonra devam ederek diyor ki: "Burada ,vatanın namus
ve bağımsızlığını savunacak orduyu yönetmeye, daha düzenli ve mükemmel
bir duruma getirmeye ve gelişmiş bir şekle sokmaya yarayan kanunlar
yapılacaktır. Kendilerini politikacılık hırsına kaptırmayıp da, yalnız
vatanı düşünenlerin, bu görevi, ordu ileri gelenleri arasında en güçlü
kimselere vermeleri bir vatan borcudur."
Bu cümleler üzerinde de biraz duracağım:
Ordunun yönetimi, daha düzenli ve mükemmel bir duruma getirilmesi ve
daha da gelişmiş bir şekle sokulması hususu çok önemlidir. Bu hususla
görevli bulunan ve uğraşan makam, "Genelkurmay"dır. Yazarın da dediği
gibi, bu makamda en seçkin komutanlarımız bulunmaktadır. Ordunun
yönetimi, düzenlenmesi ve daha mükemmel bir duruma getirilmesi işlerini
üzerine almış bulunan Genelkurmay, gerektikçe, bu konularda Hükûmet’e
tekliflerde bulunur.
Genelkurmay’ın ve Hükûmet içinde yer alan Millî Savunma Bakanlığı‘nın
enine boyuna düşünüp tespit ettikleri meseleler, her yıl toplanan
"Yüksek Askerî Şûrâ" tarafından incelenir ve görüşülür. Yüksek Askerî
Şûrâ; Genelkurmay Başkanı, Millî Savunma Bakanı, Bahriye ve Ordu
Müfettişlerinden oluşur. Yüksek Askerî Şûrâ‘nın incelenmesinden geçen ve
uygulanması kabul gören hususlardan, gerekli bulunanlar Hükûmete teklif
edilir. Bu teklifler içinde, uygulanmak üzere kanunlaşması gerekenler
varsa, işte onlar Meclis’e sunulur. Meclis’te, şekline uyularak Millî
Savunma Komisyonu’ndan ve ilgisi varsa başka komisyonlardan da geçtikten
sonra, Meclis Genel Kurulu’nda görüşülür ve kanunlaştırılır.
Millî Savunma Komisyonundaki üyelerin askerlikten anlaması gerekir.
Fakat, yalnız askerlikten anlaması yeterli değildir. Devletin
maliyesinden, siyasetinden ve daha birçok şeyden de anlaması
gerekmektedir. Yalnız askerlikten anlamak, ordu ile ilgili kanun
tasarıları hazırlamak için yeterli sayılsaydı, Genelkurmay’ın
tespitinden ve Yüksek Askerî Şûra’nın da onayından sonra, tasarıların
ayrıca başka bir komisyonda veya komisyonlarda incelenmelerine gerek
kalmazdı. Zira, politika ile uğraşan kimseler, askerlikten gelmiş
olsalar bile, bütün hayatlarını ilim ve teknikle ve askerî gelişmeleri
günü gününe takip ve uygulamakla geçiren kimselerden daha uzman ve daha
yetkili olamazlar.
Ordunun yönetimi, düzenlenip daha mükemmel bir duruma getirilmesi için
pek yerinde görüşleri ve büyük tecrübeleri olduğunu zanneden ve Yüksek
Askerî Şurâ‘da kanun gereğince üye bulunan ordu müfettişleri için en
uygun çalışma alanı, orduların başındaki ve Yüksek Askerî Şûrâ içindeki
yerleriydi. Ciddiyet isteyen ve konumun değer ve önemini anlayıp;
Hükûmet’i, Millî Savunma Bakanlığı‘nı, Genelkurmay’ı beğenmeyip, onları
kendilerinin askerlikle ilgili düşünce ve tasarılarını değerlendirmekten
uzak görerek, siyasî alanda çalışmayı tercih eden komutanların, Millî
Savunma Komisyonu’na girmelerini sağlamaya çalışmak; onların,
Hükûmet’ten Meclis’e gelen ordu ile ilgili her türlü teklifin
sonuçlandırılmasını engellemek ve bunları elde bir koz olarak kullanmak
şekliyle Hükûmet’i düşürmek ve Genelkurmay Başkanı‘nı değiştirmek gibi
kötü heveslerini gerçekleştirme maksadına dayanabilir. Tanin Gazetesi
başyazarının da bu noktadaki gayesinin başka bir şey olduğunu zannetmek
ayıptır.
Gayesinin gerçekleşmemesi yüzünden, "kaygılı ve üzüntülü" olan yazar :
"Eski Atina Cumhuriyeti’nde, demokrasinin koyduğu ilkelere o denli sıkı
sıkıya bağlı idiler ki, yönetimle ilgili kolların hiçbirinde, bilgi ve
uzmanlık bakımından bile bir üstünlük kuralı kabul edememişlerdi."
Demokrasideki bu aşırılığa rağmen, "Atina demokrasisinde, generaller bu
kuralların dışında tutulmuşlardır" diyor.
Halk Partisi’nin demokratlığının dudaklarında olduğunu ve Cumhuriyet’in
mutlak hükûmet rejiminden farksız bulunduğunu millete anlatmaya çalışan
bir kimsenin, bu safsatasını daha gazetesinde okunmakta olduğu günlerde,
iktidar konumuna geçirmek gayretine koyulduğu generallerin demokrasi
kurallarının bile dışında tutulabilecekleri görüşünü ileri sürmesi,
sanırım ki, dürüst insanların yapabilecekleri hareketlerden değildir.
Efendiler, kin ve ihtiras, bir insanın düşüncesini ve vicdanını
kararttığı zaman, o insan nasıl konuşur, buna bir örnek ister misiniz?
İşte buyurunuz, aynı yazarın şu sözlerini dinleyiniz: "Halk Partisi’nin
İsmet Paşa Hükûmeti’nin memlekete gösterdiği çirkin yüz! Şahsî
ihtiraslarının peşinde bu kadar esir olan önderler, millî bir parti
kurmak ve milleti temsil etmek iddiasına kalkışamazlar."
"Geleceğin ümidiyle kaynayıp coşan gençler, taze ve temiz canlarını feda
ettiler: Memleketi kurtarmak için! Memleketi, kendilerinden ve
ihtiraslarından başka birşey düşünmeyen politikacılar elinde oyuncak
etmek için değil!"
Gerçeğin tam tersini dile getiren bu demagoji ve safsata sahibi yazar,
bizim kurduğumuz Partiyi, bizim hükûmet kurmakla görevlendirdiğimiz
İsmet Paşa’nın ve Hükûmeti’nin yüzünü çirkin görüyor ve gösteriyor.
Efendiler, bizim yüzümüz her zaman temiz ve aktı; her zaman da temiz ve
ak kalacaktır. Çehresi çirkin, vicdanı çirkinliklerle dolu olanlar,
bizim vatanseverce vicdan temizliği ile ve namusluca davranışlarımızı,
kendi bayağı ve çirkin ihtirasları yüzünden çirkin göstermeye
kalkışanlardır.
Efendiler, 8 Kasım günü, Meclis’te gensoru görüşmelerine devam edildi.
Feridun Fikri Bey’in "Meclis Soruşturması"nın kabulü ile ilgili
konuşması, birçok konuşmacının sözleriyle karışarak hayli uzadı. Ondan
sonra Yunus Nadi Bey kürsüye çıkarak: "Efendiler, dedi, memleketin
rejimi söz konusudur. Cumhuriyet rejimi söz konusudur. Herşeyden önce bu
meseleyi görüşmek lâzımdır!" Yunus Nadi Bey, Rauf Bey’in bir gün önceki
sözleri üzerinde durarak, Millî egemenlik mi Cumhuriyet’in gelişmesinden
doğmuştur? Yoksa Cumhuriyet mi millî egemenliğin gelişmesinin
sonucudur?" şeklinde bir fikrin tartışılmasının yersiz olduğunu
açıkladı.
Rauf Bey’in; "Değil Halifenin, Saltanatın, bu makamın haklarını elinden
alabilecek olan herhangi bir makamın aleyhindeyim" şeklindeki sözlerini,
Yunus Nadi Bey, şöyle yorumladı: "Rauf Bey’e göre bu makamın hakları
vardır. İfade açıktır. Saklı hakları vardır. Sakın kimse almasın, günün
birinde belki lâzım olacaktır." "Halbuki, Teşkilât-ı Esasiye Kanunu
çıkmıştır. Bütün makamlar tespit edilmiştir. Bütün durumlar kanunda
yerini almış, belirtilmiştir. Ama hâlâ, efsaneden safsatadan söz
ediyor."
Bundan sonra Yunus Nadi Bey şunları söyledi: "... Cumhuriyet’i beğenmeyen
kimseler vardır. Açıkça söyleyemediklerini düşüncelerinde besleyen
yaratıklar vardır ve bunlar içimizdedirler." "... Öyle adamların kafası
ezilir, efendiler!"
Yunus Nadi Bey, Rauf Bey ve arkadaşlarının gösteri yaparcasına
davranışlarından, müfettiş paşaların istifalarından ve Meclis’in içinde
oyun oynanılmayacağından söz ettikten sonra, dedi ki: "Özel ve gizli
düzenlerle bazı maksatları gerçekleştirebiliriz kuruntusuna kapılarak ve
Türkiye Büyük Millet Meclisi’nin köşesinde oturarak bu türlü şeyleri
yapmak saygısızlıktır. Kabul edemeyiz, efendim."
Yunus Nadi Bey, Refet Paşa’ya ilişerek şunları söyledi:
"Yüksek bilginiz olduğu üzere, Refet Paşa Hazretleri, altı yedi ay önce,
basında yer alan gösterişli ve yersiz... bazı açıklama ve demeçlerle
milletvekilliğinden istifa etmişlerdir. Garip bir olaydır. Gerekçe
olarak eklemişlerdi ki, milletvekilliğinden çekilmelerinin sebebi,
karanlık odada, yalnız arkadaşları arasında bir millî and mı ne, bir şey
varmış. Orada toplanan arkadaşları iş başına getirecekmiş. Efendim, çok
merak ettim bu işi".
Afyonkarahisar Milletvekili Ali Bey, yerinden söze karıştı ve : "Yani
Generaller Hükûmeti" dedi. Yunus Nadi Bey: "Çok merak ettim bu işi"
diyerek sözüne devam etti ve dedi ki: "Teşkilât-ı Esasiye Kanunu vardır.
Cumhuriyet kurulmuştur. Hükûmetin nasıl teşkil edileceği orada
yazılıdır. Bütün bunları idare eden bir Türkiye Büyük Millet Meclisi
vardır. Hayır, bunlar yeterli değildir. İstenir ki, Refet Paşa
milletvekilliğinden istifa etsin ve gitsin hükûmet kursun; yakın
arkadaşlar toplansın.. Ne anlayıştır bu?"
"Efendim, dağ başında mıyız? Demirci Efe’yi alıp gelip de, hükûmet mi
kuracaktı? Meclis yok mudur? Teşkilât-ı Esasiye Kanunu yok mudur? Bu, ne
mantıksızca harekettir?"
Refet Paşa, Yunus Nadi Bey’e cevap vermek üzere kürsüye çıktı. Kendisini
savunmaya çalışırken, Rauf Bey ile aralarında bir fikir birliği
olduğundan, Rauf Bey’in söylediği her şeyin onun hesabına da
kaydedilmesi gerekeceğinden söz ettikten sonra: "İki asker
milletvekilinin Meclis’e dönmelerini istemişsem, acaba Çin’de olduğu
gibi bir Cumhuriyeti mi yapmak istemiş, olurum?" dedi. Refet Paşa’nın
sözlerine, birçok milletvekili oturdukları yerden kısa cevaplar vermeye
başladılar. Hemen hemen karşılıklı tartışmaların yapıldığı bir konuşma
oldu. Nihayet, kürsü başka bir muhalif konuşmacıya bırakıldı. Bundan
sonra kürsüye çıkan Mahmut Esat Bey (İzmir), "... Günlerden beri sürmekte
olan ve sonu bir türlü gelmeyen görüşmelere, ne inkılâbın ne de milletin
sabrı vardır" dedikten sonra, "durumun inkılâp adına, inkılâbı ileri
götürmek adına hükûmeti düşürmek"ten ibaret olmadığını belirtti.
Mahmut Esat Bey, her şeyden önce gidilecek yolların belirtilmesi
gerektiğini, o takdirde daha samimî ve daha kesin olarak
yürünebileceğini söyledi ve Rauf Bey’in görüşüne temas ederek şöyle bir
değerlendirme yaptı: "Millî egemenlik başka bir konudur. Cumhuriyet,
meşrutiyet, mutlakiyet rejimleri ve istibdat daha başka konulardır.
Bunlardan bir kısmı devlet şekilleridir. Diğerleri, millet iradesinin
kullanılması ve uygulanmasıdır. Bu dört şekil içinde, millî egemenliğin
çeşitli yollarla uygulandığını görüyoruz. Hattâ bir parça istibdat
şeklinde bile vardır. Meşrutiyet’te biraz daha fazla, Cumhuriyet’te daha
fazla. Bundan dolayı, burada iki şekli birbirine karıştırmamak gerekir.
Millî egemenlik, Cumhuriyet’in gelişmesinin eseridir, denemez. Çünkü
millî egemenlik, şekil değildir. Ruh ve öz meselesidir."
Mahmut Esat Bey, Rauf Bey’in kişisel görüş diye ortaya attığı sözler
üzerinde, gerektiği kadar durduktan sonra: "Türk inkılâbı yükseliyor."
"Ancak, bu inkılâbı, hızla hedefine, milletçe beklenen hedefine
ulaştırabilmek için, bir an önce gerçek durumun açıklık kazanması
lâzımdır. Türk Milleti ortada, demokrasi adına çekilmiş bir kılıç gibi,
bunu beklemektedir" sözleriyle konuşmasına son verdi.
Bundan sonra, Adalet Bakanı Necati ve Millî Eğitim Bakanı Vasıf Bey’ler,
muhalif konuşmacıların sorularına uzun konuşmalar yaparak cevap
verdiler.
Rıza Nur Bey’in Arnavutları Türklüğe Karşı
Maliye Bakanı Mustafa Abdülhâlik Bey, konuşmasına başlamadan önce, Rıza
Nur Bey’den kayıttaki sözlerinden bazılarının açıklanmasını istedi. Rıza
Nur Bey, Yanyalı‘ların Türklüğünü şüpheli gösterecek şekilde sözler
söylemişti. Abdülhâlik Bey, Rıza Nur Bey’in düşüncesindeki yanlışlığı
şöyle düzeltti: "Doktor Bey, altı yüz yıl önce, Arnavutluğun bir parçası
olan Yanya’ya giden atalarımızın orada bıraktıkları torunlarını başka
bir soydanmış gibi göstererek onları itham ediyor. Hem de kim? Maalesef
öyle saygıdeğer bir arkadaşım ki, altı yıldan beri koyu bir milliyetçi
olmuştur. Daha önce öyle değildi. Kendisi daha iyi bilirler. Ben, o
Yanyalı dedikleri adam, Türklük için silâhla savaşırken kendileri tam
tersine, Arnavutları "Türklüğe karşı" ayaklansınlar diye kışkırtmıştır."
Gerçekten de Rıza Nur Bey’in siyasî hayatında birçok mücadelelere
katıldığı biliniyordu. Bu durumu, milliyetçi olarak Millet Meclisi
devrinde, ona hizmet ve çalışma alanları gösterilmesine engel
sayılmamıştı. Fakat, Türklerin Rumeli’den çıkarılması gibi, her Türk’ün
kalbinde sonsuz ve unutulmaz bir acı yaratan büyük bir felâket olayında
aşırı milliyetçi Rıza Nur Bey’in, Arnavut asileriyle birlikte Türklere
karşı çalıştığını bilmiyorduk. Bu durum anlaşılınca, Büyük Millet
Meclisi’ni hayret ve dehşet kapladı.
Bundan sonra Maliye Bakanı öteki konular üzerindeki açıklamalarına
geçti. Onun arkasından Tarım Bakanı Şükrü Kaya Bey söz aldı. Şükrü Kaya
Bey, özellikle Tarım Bakanlığı‘nı eleştiren bir konuşmacıya cevap verdi
ve Ziraat işlerinin güzel cümleler, güzel sözler, ve güzel mantıklarla
gizlenecek bir şey olmadığını açıkladıktan sonra: "Bu, toprağa yazılan
bir eserdir. Onun sayfaları açık ve herkes tarafından okunmaktadır" dedi
ve ilâve etti: "Kalkıp da Yüce Meclis’in huzurunda, şöyle yapıldı, böyle
yapıldığı gibi demagoji yapılabilir mi? bu ne cesarettir?"
Ticaret Bakanı Hasan Bey ve Bayındırlık Bakanı rahmetli Süleyman Sırrı
Bey’den sonra, konuşma sırası Dışişleri Bakanlığı‘na ve Başbakanlık’a
geldi.
Efendiler, Başbakan İsmet Paşa, gensorunun genel olmasını teklif ettiği
günden sonra, görüşmelere katılamayacak kadar hastalanmış yatıyordu.
Millî Savunma Bakanı Kâzım Paşa, İsmet Paşa adına kürsüye çıkarak
gereken açıklamaları yaptı.
Artık gensoru görüşmelerine son verme zamanı gelmişti. Görüşme yeterliği
kabul edildikten sonra, Feridun Fikri Bey’in "Meclis soruşturması"
önergesi rededildi.
Büyük Millet Meclisi’nin İsmet Paşa Kabinesi’ne
Güvenoyu Vermesi Muhalif Kalem Sahiplerine
19 oya karşı 148 oyla İsmet Paşa Hükûmeti güven oyu aldı. Bir kişi de
çekimser kalmıştı.
Efendiler, Meclis’te yenilmiş olanların gazeteci arkadaşları, bu sonucu
elbette hiç beğenmediler. Daha küskün ve inatçı bir şekilde hücumlara
geçtiler.
9 Kasım tarihli Vatan Gazetesi’nin başmakalesi: "Bugünkü idare şekli,
adına göre, millî egemenliğin en yüksek şekli olmuştur. Fakat,
hükûmetçilerin zihniyeti biraz kazılsa, hemen hiç değişmemiş olduğu
görülür" ve: "Bugün gerici kelimesi yeniden sık sık kullanılır olmuştur"
şeklinde eleştirilerle doludur.
Efendiler, Tanin’in "Mirsat-ı İbret" (İbretle Seyretme Yeri) sütunundan
da birkaç cümle okuyacağım. Bu sütunu dolduran yazar, bütün memlekete
Meclis’in genel görüşünü seyrettiriyor ve ona: "Eyvah! Bu da ötekiler
gibi çıktı" dedirtiyor.
Pusuya yatan bu yazar, kulağına şu sözlerin fısıldandığını da işitiyor:
"... Eski yıkıntılarla yapılan bir binadan ne umarsın ki!..."
Acaba, bu yazıları yazmış olan kimse, o gün gerçekten böyle mi
duygulanmıştı? Yoksa, bu anlamsız sözleri, Milleti bize karşı kışkırtmak
için bile bile mi yazıyordu? İster öyle ister böyle olsun, her ikisi de
doğru değildi. Bu türlü yazarlar Cumhuriyet’e kötülük etmişlerdir.
Efendiler, Tevhid-i Efkâr’ın da; "Faydasız ve Kıymetsiz Bir Zafer" diye
yazdığı yararsız ve değersiz yazıları devam ediyordu.
Terakkiperver Cumhuriyet Fırkası ve En Hain Kafaların
Saygıdeğer Efendiler, "Komplo" konusunu açıklarken ve komplonun Meclis
içindeki safhasını anlatırken, önemsiz gibi sayılabilecek bazı
ayrıntılar üzerinde durdum. Bunda beni haklı bulacağınızı umarım.
Hatıra gelir ki, her Hükûmet, her zaman bu gensoru önergesi ile sorguya
çekilebilir. Bir gensoruya bu kadar önem vermek doğru mudur?
Belirtmeliyim ki, söz konusu olan gensoru, normal bir gensoru değildi.
Hazırlanan komplonun özel bir aşamasıydı. Bu gensoru sahnesinden
sonradır ki, muhalifler, maskelerini atmaya mecbur edildiler. Bilindiği
üzere "Terakkiperver Cumhuriyet Fırkası" diye bir parti kurdular. Bu
partinin gizli eller tarafından çizilen programını da ortaya attılar.
"Cumhuriyet" kelimesini ağızlarına almaktan bile çekinenlerin,
Cumhuriyet’i doğduğu gün boğmak isteyenlerin, kurdukları partiye
"Cumhuriyet" ve hem de "Terakkiperver Cumhuriyet" adını vermiş olmaları,
nasıl ciddîye alınabilir ve ne dereceye kadar samimi sayılabilir.
Rauf Bey ve arkadaşlarının kurdukları bu parti, "Muhafazakâr" adı
altında ortaya çıkmış olsaydı, belki bir anlamı olurdu. Fakat, bizden
daha çok cumhuriyetçi ve bizden daha çok ilerici olduklarını iddiaya
kalkışmaları elbette doğru değildi.
"Parti, dinî düşünce ve inançlara saygılıdır" ilkesini bayrak olarak
eline alan kimselerden iyi niyet beklenebilir miydi? Bu bayrak,
yüzyıllardan beri cahilleri, bağnazları ve hurafelere inananları
kandırarak özel çıkarlar sağlamaya kalkmış olanların taşıdıkları bayrak
değil miydi? Türk Milleti, yüzyıllardan beri sonu gelmeyen felâketlere,
içinden çıkabilmek için büyük fedakârlıkların gerekli olduğu pis
bataklıklara, hep bu bayrak gösterilerek sürüklenmemiş miydi?
Cumhuriyetçi ve yenilikçi olduklarını zannettirmek isteyenlerin, yine bu
bayrakla ortaya atılmaları dinî bağnazlığı coşturarak, Milleti,
Cumhuriyet’e, ilerlemeye ve yenileşmeye karşı kışkırtmak değil miydi?
Yeni Parti, dinî düşünce ve inançlara saygı perdesi altında: "Biz
Hilâfet’i yeniden isteriz; biz yeni kanunlar istemeyiz; bize Mecelle
yeterlidir; medreseler, tekkeler, cahil softalar, şeyhler, müritler biz
sizi koruyacağız; bizimle birlikte olunuz! Çünkü, Mustafa Kemal’in
partisi Hilâfet’i kaldırdı. İslamiyet’e zarar veriyor; sizi gâvur
yapacak, size şapka giydirecektir" diye bağırmıyor muydu? Yeni partinin
kullandığı slogan, bu gerici haykırışlarla dolu değil miydi?
Efendiler, bu slogana bağlı olanlardan birinin, çok zaman önce (10 Mart
1923 tarihinde) idam edilmiş olan Cebranlı Kürt Halit Bey’e yazdığı
mektuptaki şu cümlelere bakınız: "İslam dünyasının ebedîliğini sağlayan
ilkelere saldırıyorlar." "Bu konudaki açıklamalarınızı arkadaşlara da
okudum. Hepsinin gayretlerini arttırdı." "Batıyı örnek almak,
tarihimizi, medeniyetimizi, kaybetmeyi" zorunlu kılar. "...Hilâfet’i
yıkmak, lâik bir idare kurmayı düşünmek, hep islâmlığın geleceğini
tehlikeye sokacak sebepleri yaratmaktan başka bir sonuç veremez."
Efendiler, olaylar ve olup bitenler ortaya koydu ve ispat etti ki,
"Terakkiperver Cumhuriyet Fırkası"nın programı en hain kafaların
eseridir. Bu Parti, memlekette suiksatçıların, gericilerin sığınağı ve
ümitlerinin dayanağı oldu. Dış düşmanların, yeni Türk Devleti’ni, körpe
Türk Cumhuriyeti’ni yıkmayı hedef alan plânlarının kolaylıkla
uygulanmasına yardım etmeye çalıştı. Tarih, (gizli maksatlarla
hazırlanmış, genel ve gerici nitelikteki) Doğu isyanının sebeplerini
inceleyip araştırdığı zaman, onun önemli ve belirli sebepleri arasında
"Terakkiperver Cumhuriyet Fırkası"nın dinî konularda verdiği sözleri,
doğuya gönderdiği sorumlu sekreterinin kurduğu örgütü ve yaptığı
kışkırtmaları bulacaktır.
Hatıra defterini, "fazladan ve gece kılınan namazlar"ın sevabını anlatan
hadislerle dolduran bu sorumlu sekreter, doğu illerimizde dinî
kışkırtmalarda bulunurken, partisinin programını uygulamıyor muydu.
Mâsum halka, beş vakit namazdan başka, geceleri de fazla namaz kılmayı
vaaz ve nasihat eden, belki de ömründe hiç namaz kılmamış olan bir
politikacı olursa, bu hareketin hedefi anlaşılmaz olur mu?
Efendiler, yaptığımız inkılâbın genişliği ve büyüklüğü karşısında, eski
hurafelerin ve kurumların birer birer yıkılışını gören bağnaz ve gerici
unsurlar, "dinî düşünce ve inançlara saygılı" olduğunu ilân eden bir
partiye ve özellikle bu partinin içinde isimleri ün yapmış kimselere
dört elle sarılmazlar mı? Yeni parti kuran kimseler, bu gerçeği kavramış
değiller midir? O halde, ellerine aldıkları din bayrağı ile, millet ve
memleketi nereye götürmek istiyorlardı? Böyle bir soruya verilmesi
gereken cevapta iyiniyet, gaflet ve kayıtsızlık gibi sözler, memleketi
ileriye götüreceğim diye ortaya atılan bir partinin ileri gelenleri için
özür sayılamaz!
Efendiler, yeni parti kendine ad olarak seçtiği "Terakkî" ve
"Cumhuriyet" kelimelerinin tam tersi olan anlamlarla gelişmiştir. Bu
partinin liderleri, gericilere gerçekten ümit ve kuvvet vermiştir. Buna
örnek olarak bildireyim: Ergâni’de, âsîlerin valiliğini kabul eden ve
sonra asılmış olan Kadri, Şeyh Said’e yazdığı bir mektupta: "Millet
Meclisi’nde, Kâzım Karabekir Paşa’nın Partisi, şeriat hükümlerine
saygılı ve dindardır. Bize yardımcı olacaklarına şüphe etmem. Hattâ,
Şeyh Eyüp’ün yanında bulunan sorumlu sekreterleri, partinin tüzüğünü
getirmiştir..." diyor. Şeyh Eyüp de yargılanması sırasında: "Dini
kurtaracak tek partinin, Kâzım Karabekir Paşa’nın kurduğu parti olup,
şeriat hükümlerine uyulacağının parti tüzüğünde ilân edildiğini"
söylemiştir.
Efendiler, "Terakkiperver" ve "Cumhuriyet" kelimelerini kullanarak, bize
ve milletin aydınlarına karşı din bayrağını gizlemeye çalışanların,
memlekette genel bir gericilik ve ayaklanmaya yol açmak için, içeride ve
dışarıda türlü düzen ve kışkırtmalarla uğraşanların varlığından habersiz
oldukları düşünülebilir mi? Yeni partiye girenlerin, bütün üyeleri söz
konusu olmasa bile, dinî vaatleri, başarıya ulaşmanın en etkili
unsurları sayan ve bununla ilgili sloganı tüzüklerine de koymuş olan
kimselerin, şahıslarımıza ve memlekete karşı yöneltilmiş olan
suikastlerden habersiz oldukları kabul edilemez!
Diyelim ki, bunların isyanın patlak vermesinden aylarca önce, memleketin
şurasında burasında yapılan gizli toplantılardan, "Cemiyet-i Hafiye-i
İslâmiye" teşkilâtından, İstanbul’da Nakşibendi şeyhlerinin yaptığı
toplantıda, hazırlanacak ayaklanmaya yardım için söz verildiğinden ve
nihâyet, millî sınırlarımızın dışında bulunup da Doğu isyanını
kışkırtanların bildirilerinde, Kâzım Karabekir Paşa’nın partisinden
ümitle söz edildiğinden haberleri olmadığını düşünelim. Ancak, Bunların,
Fethi Bey Hükûmeti zamanında, doğrudan doğruya Fethi Bey aracılığıyla
kendilerine, partilerinin zararlı, isyan ve gericiliği kışkırtıcı bir
durum ve nitelikte olduğu bildirildiği zaman olsun, gerçeği görüp
anlamaları gerekmek miydi? Hükûmetin ve benim, tertemiz düşüncelerle
yaptığımız bu uyarmalardan sonra olsun, gerçeği kavrayıp ona uymaları
beklenirdi. Onlar tam tersine, bu defa da; "dinî düşünce ve inançlara
saygılıyız" sloganını büsbütün zıt bir anlamda yorumlamaya kalkıştılar.
Sözde, bu sloganla, her dinin ve her dinden olanların düşünce ve
inançlarına saygılı olduklarını belirtmek.. geniş ölçüde hürriyetçi
olduklarını anlatmak istiyorlarmış... Efendiler, böyle bir tutuma dürüst
ve samimîdir denemez!
Politika dünyasında birçok oyunlar görülür. Fakat, kutsal bir ülkünün
kendini ortaya koyduğu Cumhuriyet rejimine, çağdaş yenileşmeye karşı,
cahillik bağnazlık ve her türlü düşmanlık ayağa kalktığı zaman,
özellikle yenilikçi ve cumhuriyetçi olanların yeri, gerçekten yenilikçi
ve cumhuriyetçi olanların yanıdır. Yoksa gericilerin ümit ve faaliyet
kaynağı olan taraf değil...
Ne oldu Efendiler? Hükûmet ve Meclis olağanüstü tedbirler almayı gerekli
gördü. Takrîr-i Sükûn Kanunu’nu çıkardı. İstiklâl Mahkemeleri’ni kurdu.
Ordunun savaşa hazır sekiz dokuz tümenini, uzun zaman isyanı bastırmak
üzere görevlendirdi. "Terakkiperver Cumhuriyet Fırkası" denilen zararlı
siyasî kuruluşu kapattı.
Bütün bu yapılanlar, elbette Cumhuriyet’in başarısı ile sonuçlandı.
Asiler yok edildi. Fakat, Cumhuriyet düşmanları, büyük komplonun bütün
aşamaları ile son bulduğunu kabul etmediler. Alçakçasına son bir
faaliyete giriştiler. Bu girişimler İzmir Suikastı olarak kendini
gösterdi. Cumhuriyet mahkemelerinin ezici pençesi, bu defa da
Cumhuriyet’i suikastçıların elinden kurtarmayı başardı.
Memlekette Huzur ve Güvenliği Sağlamak İçin
Saygıdeğer Efendiler, durumun ciddileşmesi üzerine, Hükûmetçe olağanüstü
tedbirler alınması gerektiği yolundaki görüşümüzü ilk defa ortaya
koyduğumuz zaman, bunu iyi karşılamayanlar vardı. Takrîr-i Sükûn
Kanunu’nu ve İstiklâl Mahkemelerini bir baskı aracı olarak
kullanacağımız düşüncesini ortaya atanlar ve bu düşünceyi benimsetmeye
çalışanlar oldu.
Şüphe yok ki, zaman ve olaylar, bu nefret verici düşünceyi aşılamaya
çalışanları, elbette utanılacak bir duruma düşürmüştür.
Biz, alınan fakat kanunî olan bu olağanüstü tedbirleri, hiçbir zaman ve
hiçbir şekilde kanunun üstüne çıkmak için bir araç olarak kullanmadık.
Aksine, memlekette huzur ve güvenliği sağlamak için uyguladık. Biz o
tedbirleri, Milletin, medenî ve sosyal alandaki gelişmesinde yararlı
kıldık.
Efendiler, aldığımız olağanüstü tedbirlerin uygulanmasına gerek
kalmadığı görüldükçe, onların uygulamadan kaldırılmasında tereddüt
edilmemiştir. Nitekim, İstiklâl Mahkemeleri, zamanında kaldırıldığı
gibi, Takrîr-i Sükûn Kanunu’da yürürlük süresinin sonunda yeniden Büyük
Millet Meclisi’nin incelemesine sunuldu. Meclis, kanunun bir süre daha
yürürlükte kalmasını gerekli bulmuşsa, elbette, bu milletin ve
Cumhuriyetin yüksek yararları içindir. Yüce Meclis’in elimize baskı
aracı verme gayesi güderek, böyle bir karar aldığı düşünülebilir mi?
Efendiler, Takrir-i Sükûn Kanunu’nun yürürlükte ve İstiklâl
Mahkemeleri’nin faaliyette bulunduğu süre içinde yapılan işleri gözönüne
getirecek olursanız, Meclis’in ve Milletin güven ve itimadının tamamen
yerinde kullanılmış olduğu, kendiliğinden anlaşılır.
Memlekette çıkarılan büyük isyan ve hazırlanan suikast tertipleri
bastırılarak sağlanan güvenlik ve huzur, elbette bütün milletçe
memnunlukla karşılanmıştır.
Efendiler, milletimizin başına giymekte olduğu, cahillik, gaflet,
taassup, yenilik ve medeniyet düşmanlığının belirgin işareti gibi
görünen fesi atarak, onun yerine bütün medenî dünyaca başlık olarak
kullanılan şapkayı giymek ve böylece, Türk Milletinin medenî
toplumlardan zihniyet bakımından da hiçbir ayrılığı bulunmadığını
göstermek kaçınılmaz oluyordu. Bunu, Takrîr-i Sükûn Kanunu yürürlükte
olmasaydı yine yapacaktık. Fakat, bu uygulamada, kanunun yürürlükte
oluşu da kolaylık sağlamış oldu denirse, bu çok doğrudur. Gerçekten de,
Takrîr-i Sükûn Kanunu’nun yürürlükte olması, bazı gericilerin, Milleti
geniş ölçüde zehirlemesine meydan vermemiştir. Gerçi, bir Bursa
Milletvekili, yasama görevi boyunca, hiçbir zaman kürsüye çıkmamış ve
hiçbir zaman Meclis’te Milletin ve Cumhuriyet’in çıkarlarını savunmak
için ağzına bir tek kelime bile almamış olan Bursa Milletvekili Nurettin
Paşa, yalnız şapka giyilmesinin aleyhine uzun bir önerge vermiş ve bunu
savunmak için kürsüye çıkmıştır. Şapka giydirilmesinin "temel haklara,
millî egemenliğe ve kişi dokunulmazlığına aykırı bir işlem" olduğunu
iddia etmiş ve bunun, "halka uygulanmamasını sağlamaya" çalışmıştır.
Ancak, Nurettin Paşa’nın, millet kürsüsünden alevlendirmeyi
başarabildiği taassup ve gericilik duyguları sonunda birkaç yerde, o da
yalnız birkaç gericinin, İstiklâl Mahkemeleri’nde hesap vermeleriyle
söndü.
Efendiler, tekke ve zaviyelerle, türbelerin kapatılması, ve bütün
tarikatlarla, şeyhlik, dervişlik, müritdlik, çelebilik, falcılık,
büyücülük ve türbedarlık v.b. birtakım ünvanların kaldırılması ve
yasaklanması da Takrîr-i Sükûn Kanunu yürürlükte iken yapılmıştır. Bu
konularla ilgili yürütme uygulamaların, toplumumuzun, hurafelere inanan,
ilkel bir kavim olmadığını göstermek bakımından ne kadar gerekli olduğu
takdir olunur.
Birtakım şeyhlerin, dedelerin, seyyitlerin, çelebilerin, babaların,
emirlerin, arkasından sürüklenen, kaderlerini, hayatlarını falcılara,
büyücülere, üfürükçülere, muskacıların ellerine bırakan insanlardan
meydana gelmiş bir topluluğa bir Millet gözüyle bakılabilir mi?
Milletimizin kendine ait niteliğini yanlış şekilde gösterebilen ve
yüzyıllarca göstermiş olan bu gibi unsurlar ve kuruluşlar, yeni Türkiye
Devleti’nde Türkiye Cumhuriyeti’nde devam ettirilmeli miydi? Buna önem
vermemek, ilerleme ve yenileşme adına pek büyük ve düzeltilmesi imkânsız
bir yanılma olmaz mıydı? İşte biz, Takrîr-i Sükûn Kanunu’nun yürürlükte
olmasından yararlandık ise, bu tarihî hatâyı bir daha işlememek için,
Milletimizin alnını olduğu gibi açık ve ak göstermek için, Milletimizin
mutaassıp ve ortaçağ zihniyetinde olmadığını ispat etmek için
yararlandık.
Efendiler, Milletimizin, sosyal, ekonomik, kısacası bütün medenî iş ve
ilişkilerinde feyizli sonuçlar veren yeni kanunlarımız da, kadın hak ve
hürriyetlerini sağlayan ve aile hayatını sağlamlaştıran Medenî Kanun da
bu sözünü ettiğimiz devrede çıkarılmıştır.
Görülüyor ki, biz her araçtan yalnız ve ancak bir tek temel görüşe
dayanarak yararlanırız. O görüş şudur: Türk Milletini medeni dünyada,
lâyık olduğu konuma yükseltmek, Türkiye Cumhuriyeti’ni sarsılmaz
temelleri üzerinde her gün daha çok güçlendirmek... ve bunun için de baskı
fikrini öldürmek..
Türk Gençliği’ne Bıraktığım Emanet
Saygıdeğer Efendiler, sizi günlerce işgal eden uzun ve detaylı söylevim,
nihayet geçmişe karışmış bir devrin hikâyesidir. Bunda, Milletim için ve
gelecekteki evlâtlarımız için dikkat ve uyanıklık sağlayabilecek bazı
noktaları belirtebilmiş isem kendimi mutlu sayacağım.
Efendiler, bu söylevimle, millî varlığı sona ermiş sayılan büyük bir
Milletin, bağımsızlığını nasıl kazandığını ilim ve tekniğin en son
esaslarına dayanan millî ve çağdaş bir devleti nasıl kurduğunu anlatmaya
çalıştım.
Bugün ulaştığımız sonuç, asırlardan beri çekilen millî felâketlerin
yarattığı uyanıklığın eseri ve bu aziz vatanın her köşesini sulayan
kanların bedelidir.
Bu sonucu, Türk Gençliğine emanet ediyorum.
"Ey Türk Gençliği! Birinci vazifen, Türk Bağımsızlığını, Türk
Cumhuriyeti’ni, sonsuza dek korumak ve savunmaktır.
Varlığının ve bağımsızlığının biricik temeli budur. Bu temel, senin en
kıymetli hazinendir. Gelecekte dahi, seni bu hazineden yoksun etmek
isteyecek iç ve dış kötülük isteyenler olacaktır. Bir gün, Bağımsızlık
ve Cumhuriyet’i savunma mecburiyetine düşersen, vazifeye atılmak için,
içinde bulunacağın vaziyetin imkân ve şartları düşünmeyeceksin! Bu imkân
ve şartlar çok uygunsuz bir özellikte ortaya çıkabilir. Bağımsızlık ve
Cumhuriyetine yönelecek düşmanlar, bütün dünyada benzeri görülmemiş bir
galibiyetin temsilcisi olabilirler. Zorla ve hile ile aziz vatanın bütün
kaleleri alınmış, bütün tersanelerine girilmiş, bütün orduları
dağıtılmış ve memleketin her köşesi bilfiil işgal edilmiş olabilir.
Bütün bu şarttan daha acı ve daha kötü olmak üzere, memleketin içinde,
iktidara sahip olanlar uyuşukluk ve delalet ve hattâ hainlik içinde
bulunabilirler. Hattâ bu iktidar sahipleri, kişisel çıkarlarını,
işgalcilerin siyasî gayeleriyle birleşebilirler. Millet, yoksulluk
çaresizliği içinde harap ve çaresiz düşmüş olabilir.
Ey Türk geleceğinin evlâdı! İşte, bu durum ve kurallar içinde dahi
vazifen, Türk bağımsızlık ve Cumhuriyeti’ni kurtarmaktır! İhtiyaç
duyduğun güç damarlarındaki soylu kanda mevcuttur!"
